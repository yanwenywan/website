
<!DOCTYPE html>

<html lang="en">
<head>
<meta charset="utf-8"/>
<meta content="width=device-width, initial-scale=1.0" name="viewport"/>
<link href="/shenhai/style/DragonIconGreen.png" rel="shortcut icon" type="image/png"/>
<link href="/shenhai/style/style.css" rel="stylesheet"/>
<script defer="" src="/shenhai/js/format.js"></script>
<title> 史記三家注 </title>
</head>
<body>
<c-box>
<header>
<h2>史記卷八十五·呂不韋列傳第二十五
</h2>
</header>
<div class="juanku">
<div><a href="../">返</a></div>
<div><a href="84.html">右</a></div>
<div><a href="86.html">左</a></div>
</div>
<div class="juan"><h2>史記卷八十五</h2></div><div class="juan"><h2>呂不韋列傳第二十五</h2><p>　　呂不韋者，陽翟<span class="inlinecomment一"><span class="number">一</span></span>大賈<span class="inlinecomment一"><span class="number">二</span></span>人也。往來販賤賣貴，<span class="inlinecomment一"><span class="number">三</span></span>家累千金。</p><p><span class="inlay2">　<span class="inlinecomment一"><span class="number">一</span></span>《索隱》：音狄，俗又音宅。《地理志》縣名，屬潁川。按：《戰國策》以不韋為濮陽人，又記其事跡亦多，與此傳不同。班固雖云太史公採《戰國策》，然為此傳當別有所聞見，故不全依彼說。或者劉向定《戰國策》時，以己異聞改彼書，遂令不與《史記》合也。　《正義》：陽翟，今河南府縣。</span></p><p><span class="inlay2">　<span class="inlinecomment一"><span class="number">二</span></span>《索隱》：音古。鄭玄注《周禮》云「行曰商，處曰賈」。</span></p><p><span class="inlay2">　<span class="inlinecomment一"><span class="number">三</span></span>《集解》：徐廣曰：「一本云『陽翟大賈也，往來賤買貴賣』也。」《索隱》：王劭賣音作育。案：育賣義同，今依義。</span></p><p>　　秦昭王四十年，太子死。其四十二年，以其次子安國君<span class="inlinecomment一"><span class="number">一</span></span>為太子。安國君有子二十餘人。安國君有所甚愛姬，立以為正夫人，號曰華陽夫人。華陽夫人無子。安國君中男名子楚，<span class="inlinecomment一"><span class="number">二</span></span>子楚母曰夏姬，毋愛。子楚為秦質<span class="inlinecomment一"><span class="number">三</span></span>子於趙。秦數攻趙，趙不甚禮子楚。</p><p><span class="inlay2">　<span class="inlinecomment一"><span class="number">一</span></span>《索隱》：名柱，後立，是為孝文王也。</span></p><p><span class="inlay2">　<span class="inlinecomment一"><span class="number">二</span></span>《索隱》：卽莊襄王也。《戰國策》曰本名異人，後從趙還，不韋使以楚服見，王后悅之，曰「吾楚人也而子字之」，乃變其名曰子楚也。</span></p><p><span class="inlay2">　<span class="inlinecomment一"><span class="number">三</span></span>《索隱》：舊音致，今讀依此。《穀梁傳》曰「交質不及二伯」。《左傳》曰「信不由中，質無益也」。</span></p><p>　　子楚，秦諸庶孽孫，<span class="inlinecomment一"><span class="number">一</span></span>質於諸侯，車乘進用<span class="inlinecomment一"><span class="number">二</span>孫守真按：進奉，同義複詞。進即奉，故下文改用「奉」（自奉）。</span>不饒，居處困，不得意。呂不韋賈邯鄲，見而憐之，曰「此奇貨可居」。<span class="inlinecomment一"><span class="number">三</span></span>乃往見子楚，說曰：「吾能大子之門。」子楚笑曰：「且自大君之門，而乃大吾門！」<span class="inlinecomment一">孫守真按：而=爾=尔=你，同音通假+字形結構換部首耳。</span>呂不韋曰：「子不知也，吾門待子門而大。」子楚心知所謂，乃引與坐，深語。<span class="inlinecomment一"><span class="number">四</span></span>呂不韋曰：「秦王老矣，安國君得為太子。竊聞安國君愛幸華陽夫人，華陽夫人無子，能立適嗣者<span class="inlinecomment一"><span class="number">五</span></span>獨華陽夫人耳。今子兄弟二十餘人，子又居中，不甚見幸，久質諸侯。卽大王薨，安國君立為王，則子毋幾得與長子<span class="inlinecomment一"><span class="number">六</span>孫守真按：毋=無，字形結構兼音義·同音通假；幾=機，字形結構換部首，單字想複詞：機會。</span>及諸子旦暮在前者爭為太子矣。」子楚曰：「然。為之柰何？」呂不韋曰：「子貧，客於此，非有以奉獻於親及結賓客也。不韋雖貧，請以千金為子西游，事安國君及華陽夫人，立子為適嗣。」子楚乃頓首曰：「必如君策，請得分秦國與君共之。」</p><p><span class="inlay2">　<span class="inlinecomment一"><span class="number">一</span></span>《索隱》：韓王信傳亦曰「韓信，襄王孽孫」。張晏曰「孺子曰孽子」。何休注《公羊》「孽，賤子也。以非嫡正，故曰孽」。</span></p><p><span class="inlay2">　<span class="inlinecomment一"><span class="number">二</span></span>《索隱》：按：下文云「以五百金為進用」，宜依小顏讀為「贐」，音才刃反。進者，財也，古字假借之也。</span></p><p><span class="inlay2">　<span class="inlinecomment一"><span class="number">三</span></span>《集解》：以子楚方財貨也。　《正義》：《戰國策》云：「濮陽人呂不韋賈邯鄲，見秦質子異人，謂其父曰：『耕田之利幾倍？』曰：『十倍。』『珠玉之贏幾倍？』曰：『百倍。』『立主定國之贏幾倍？』曰：『無數。』不韋曰：『今力田疾作，不得煖衣飽食；今定國立君，澤可遺後世，願往事之。』秦子異人質於趙，處於殖牽故往說之。乃說秦王后弟陽泉君曰：『君之罪至死，君知之乎？君門下無不居高官尊位，太子門下無貴者，而駿馬盈外廄，美女充後庭。王之春秋高矣，一日山陵崩，太子用事，君危於累卵，而不壽於朝生。今有計可以使君富千萬，寧於太山，必無危亡之患矣。』陽泉曰：『請聞其說。』不韋曰：『王年高矣，王后無子。子傒有承國之業，士倉又輔之。王一日山陵崩，子傒立，士倉用事，王后之門必生蓬蒿。子楚異人，賢材也，棄在於趙，無母，引領西望，欲一得歸。王后誠請而立之，是異人無國有國，王后無子有子。』陽泉曰：『諾。』入說王后，為請於趙而歸之。」</span></p><p><span class="inlay2">　<span class="inlinecomment一"><span class="number">四</span></span>《索隱》：謂旣解不韋所言之意，遂與密謀深語也。</span></p><p><span class="inlay2">　<span class="inlinecomment一"><span class="number">五</span></span>《正義》：適音嫡。</span></p><p><span class="inlay2">　<span class="inlinecomment一"><span class="number">六</span></span>《索隱》：毋音無。幾音冀。幾，望也。《左傳》曰「日月以幾」。《戰國策》曰「子傒承國之業」。高誘注云「子傒，秦太子異人之異母兄弟也」。　《正義》：言子楚無望得為太子。</span></p><p>　　呂不韋乃以五百金與子楚，為進用，結賓客；而復以五百金買奇物玩好，自奉而西游秦，求見華陽夫人姊，而皆以其物獻華陽夫人。因言子楚賢智，結諸侯賓客遍天下，常曰「楚也以夫人為天，日夜泣思太子及夫人」。夫人大喜。不韋因使其姊說夫人<span class="inlinecomment一"><span class="number">一</span></span>曰：「吾聞之，以色事人者，色衰而愛弛。今夫人事太子，甚愛而無子，<span class="inlinecomment一">孫守真按：單字想複詞：恩愛；寵愛，同義複詞。</span>不以此時蚤自結於諸子中賢孝者，舉立以為適而子之，<span class="inlinecomment一"><span class="number">二</span></span><span class="inlinecomment一">孫守真按：適=嫡，字形結構換部首。</span>夫在則重尊，夫百歲之後，所子者為王，終不失勢，此所謂一言而萬世之利也。不以繁華時樹本，卽色衰愛弛後，雖欲開一語，尚可得乎？今子楚賢，而自知中男也，次不得為適，其母又不得幸，自附夫人，夫人誠以此時拔以為適，夫人則竟世有寵於秦矣。」華陽夫人以為然，承太子閒，從容<span class="inlinecomment一"><span class="number">三</span></span>言子楚質於趙者絕賢，來往者皆稱譽之。乃因涕泣曰：「妾幸得充後宮，不幸無子，願得子楚立以為適嗣，以托妾身。」安國君許之，乃與夫人刻玉符，約以為適嗣。安國君及夫人因厚饋遺子楚，而請呂不韋傅之，子楚以此名譽益盛於諸侯。</p><p><span class="inlay2">　<span class="inlinecomment一"><span class="number">一</span></span>《索隱》：《戰國策》作「說秦王后弟陽泉君」也。</span></p><p><span class="inlay2">　<span class="inlinecomment一"><span class="number">二</span></span>《索隱》：以此為一句。子謂養之為子也。然欲分「立以為適」作上句，而「子之夫在則尊重」作下句，意亦通。</span></p><p><span class="inlay2">　<span class="inlinecomment一"><span class="number">三</span></span>《索隱》：閒音閒。從音七恭反。</span></p><p><br/>　　呂不韋取邯鄲諸姬絕好善舞<span class="inlinecomment一"><span class="number">一</span></span>者與居，知有身。子楚從不韋飲，見而說之，因起為壽，請之。呂不韋怒，念業已破家為子楚，欲以釣奇，<span class="inlinecomment一"><span class="number">二</span></span>乃遂獻其姬。姬自匿有身，至大期時，<span class="inlinecomment一"><span class="number">三</span></span>生子政。子楚遂立姬為夫人。</p><p><span class="inlay2">　<span class="inlinecomment一"><span class="number">一</span></span>《索隱》：言其姿容絕美而又善舞也。</span></p><p><span class="inlay2">　<span class="inlinecomment一"><span class="number">二</span></span>《索隱》：釣者，以取魚喻也。奇卽上云「此奇貨可居」也。</span></p><p><span class="inlay2">　<span class="inlinecomment一"><span class="number">三</span></span>《集解》：徐廣曰：「期，十二月也。」《索隱》：徐廣云「十二月也」。譙周云「人十月生，此過二月，故云『大期』」，蓋當然也。旣云自匿有娠，則生政固當逾常期也。</span></p><p>　　秦昭王五十年，使王齮圍邯鄲，急，趙欲殺子楚。子楚與呂不韋謀，行金六百斤予守者吏，得脫，亡赴秦軍，遂以得歸。趙欲殺子楚妻子，子楚夫人趙豪家女也，得匿，以故母子竟得活。秦昭王五十六年，薨，太子安國君立為王，華陽夫人為王后，子楚為太子。趙亦奉子楚夫人及子政歸秦。</p><p>　　秦王立一年，薨，謚為孝文王。太子子楚代立，是為莊襄王。莊襄王所母<span class="inlinecomment一"><span class="number">一</span></span>華陽后為華陽太后，眞母夏姬尊以為夏太后。莊襄王元年，以呂不韋為丞相，<span class="inlinecomment一"><span class="number">二</span></span>封為文信侯，食河南雒陽<span class="inlinecomment一"><span class="number">三</span></span>十萬戶。</p><p><span class="inlay2">　<span class="inlinecomment一"><span class="number">一</span></span>《索隱》：劉氏本作「所生母」，「生」衍字也。今檢諸本並無「生」字。</span></p><p><span class="inlay2">　<span class="inlinecomment一"><span class="number">二</span></span>《索隱》：下文「尊為相國」。案：《百官表》曰「皆秦官，金印紫綬，掌承天子助理萬機。秦置左右，高帝置一，後又更名相國，哀帝時更名大司徒」。</span></p><p><span class="inlay2">　<span class="inlinecomment一"><span class="number">三</span></span>《索隱》：《戰國策》曰「食藍田十二縣」。而《秦本紀》莊襄王元年初置三川郡，《地理志》高祖更名河南。此秦代而曰「河南」者，《史記》後作，據漢郡而言之耳。</span></p><p>　　莊襄王卽位三年，薨，太子政立為王，<span class="inlinecomment一"><span class="number">一</span></span>尊呂不韋為相國，號稱「仲父」。<span class="inlinecomment一"><span class="number">二</span></span>秦王年少，太后時時竊私通呂不韋。不韋家僮萬人。</p><p><span class="inlay2">　<span class="inlinecomment一"><span class="number">一</span></span>《集解》：徐廣曰：「時年十三。」</span></p><p><span class="inlay2">　<span class="inlinecomment一"><span class="number">二</span></span>《正義》：仲，中也，次父也。蓋效齊桓公以管仲為仲父。</span></p><p><br/>　　當是時，魏有信陵君，<span class="inlinecomment一"><span class="number">一</span></span>楚有春申君，趙有平原君，齊有孟嘗君，<span class="inlinecomment一"><span class="number">二</span></span>皆下士喜賓客以相傾。呂不韋以秦之彊，羞不如，亦招致士，厚遇之，至食客三千人。是時諸侯多辯士，如荀卿之徒，著書布天下。呂不韋乃使其客人人著所聞，集論以為八覽、六論、十二紀，二十餘萬言。<span class="inlinecomment一"><span class="number">三</span></span>以為備天地萬物古今之事，號曰《呂氏春秋》。布咸陽<span class="inlinecomment一"><span class="number">四</span></span>市門，懸千金其上，延諸侯游士賓客有能增損一字者予千金。</p><p><span class="inlay2">　<span class="inlinecomment一"><span class="number">一</span></span>《正義》：年表云秦昭王五十六年，平原君卒；始皇四年，信陵君死；始皇九年，李園殺春申君。孟嘗君當秦昭王二十四年已後而卒，最早。</span></p><p><span class="inlay2">　<span class="inlinecomment一"><span class="number">二</span></span>《索隱》：按：王劭云「孟嘗、春申死已久」。據表及傳，孟嘗、平原死稍在前。信陵將五國兵攻秦河外，正當在莊襄王時，不韋已為相。又春申與不韋並時，各相向十餘年，不得言死之久矣。</span></p><p><span class="inlay2">　<span class="inlinecomment一"><span class="number">三</span></span>《索隱》：八覽者，有始、孝行、愼大、先識、審分、審應、離俗、時君也。六論者，開春、愼行、貴直、不苟、以順、士容也。十二紀者，記十二月也，其書有孟春等紀。二十餘萬言，二十六卷也。</span></p><p><span class="inlay2">　<span class="inlinecomment一"><span class="number">四</span></span>《索隱》：《地理志》右扶風渭城縣，故咸陽，高帝更名新城，景帝更名渭城。案：咸訓皆，其地在渭水之北，北阪之南，水北曰陽，山南亦曰陽，皆在二者之陽也。</span></p><p><br/>　　始皇帝益壯，太后淫不止。呂不韋恐覺禍及己，乃私求大陰人嫪毐以為舍人，時縱倡樂，使毐以其陰關桐輪而行，<span class="inlinecomment一"><span class="number">一</span>孫守真按：陰莖，單字想複詞。關=丱=貫，字形結構換部首部件+字形結構兼音義·同音通假。謂陰如丱之突出，關，亦門閂，謂如門閂貫穿桐輪樞轂也。</span>令太后聞之，以啖太后。太后聞，果欲私得之。呂不韋乃進嫪毐，詐令人以腐罪<span class="inlinecomment一"><span class="number">二</span></span>告之。不韋又陰謂太后曰：「可事詐腐，則得給事中。」太后乃陰厚賜主腐者吏，詐論之，<span class="inlinecomment一">孫守真按：論斷，同義複詞。斷獄，處置。單字想複詞。</span>拔其須眉為宦者，遂得侍太后。太后私與通，絕愛之。有身，太后恐人知之，詐卜當避時，徙宮居雍。<span class="inlinecomment一"><span class="number">三</span></span>嫪毐常從，賞賜甚厚，事皆決於嫪毐。嫪毐家僮數千人，諸客求宦為嫪毐舍人千餘人。</p><p><span class="inlay2">　<span class="inlinecomment一"><span class="number">一</span></span>《正義》：以桐木為小車輪。</span></p><p><span class="inlay2">　<span class="inlinecomment一"><span class="number">二</span></span>《正義》：腐音輔，謂宮刑胥靡也。</span></p><p><span class="inlay2">　<span class="inlinecomment一"><span class="number">三</span></span>《正義》：雍故城在岐雍縣南七里，有秦都大鄭宮。</span></p><p><br/>　　始皇七年，莊襄王母夏太后薨。孝文王后曰華陽太后，與孝文王會葬壽陵。<span class="inlinecomment一"><span class="number">一</span></span>夏太后子莊襄王葬芷陽，<span class="inlinecomment一"><span class="number">二</span></span>故夏太后獨別葬杜東，<span class="inlinecomment一"><span class="number">三</span></span>曰「東望吾子，西望吾夫。後百年，旁當有萬家邑」<span class="inlinecomment一"><span class="number">四</span></span>。</p><p><span class="inlay2">　<span class="inlinecomment一"><span class="number">一</span></span>《正義》：秦孝文王陵在雍州萬年縣東北二十五里。</span></p><p><span class="inlay2">　<span class="inlinecomment一"><span class="number">二</span></span>《索隱》：芷音止。《地理志》京兆霸陵縣故芷陽。案：在長安東也。《正義》：秦莊襄陵在雍州新豐縣西南三十五里。始皇在北，故俗亦謂之「見子陵」。</span></p><p><span class="inlay2">　<span class="inlinecomment一"><span class="number">三</span></span>《索隱》：杜原之東也。《正義》：夏太后陵在萬年縣東南二十五里。</span></p><p><span class="inlay2">　<span class="inlinecomment一"><span class="number">四</span></span>《索隱》：按：宣帝元康元年起杜陵。漢舊儀武、昭、宣三陵皆三萬戶，計去此一百六十餘年也。</span></p><p><br/>　　始皇九年，有告嫪毐實非宦者，常與太后私亂，生子二人，皆匿之。與太后謀曰「王卽薨，以子為後」。<span class="inlinecomment一"><span class="number">一</span></span>於是秦王下吏治，具得情實，事連相國呂不韋。九月，夷嫪毐三族，殺太后所生兩子，而遂遷太后於雍。<span class="inlinecomment一"><span class="number">二</span></span>諸嫪毐舍人皆沒其家而遷之蜀。<span class="inlinecomment一"><span class="number">三</span></span>王欲誅相國，為其奉先王功大，及賓客辯士為游說者衆，王不忍致法。</p><p><span class="inlay2">　<span class="inlinecomment一"><span class="number">一</span></span>《集解》：《說苑》曰：「毐與侍中左右貴臣博弈飲酒，醉，爭言而鬥，瞋目大叱曰：『吾乃皇帝假父也，寠人子何敢乃與我亢！』所與鬥者走，行白始皇。」《索隱》：劉氏寠音其矩反。今俗本多作「屢」字，蓋相承錯耳，不近詞義。今按：《說苑》作「寠子」，言輕諸侍中，以為窮寠家之子也。</span></p><p><span class="inlay2">　<span class="inlinecomment一"><span class="number">二</span></span>《索隱》：按：《說苑》云遷太后棫陽宮。《地理志》雍縣有棫陽宮，秦昭王所起也。</span></p><p><span class="inlay2">　<span class="inlinecomment一"><span class="number">三</span></span>《索隱》：家謂家產資物，並沒入官，人口則遷之蜀也。</span></p><p>　　秦王十年十月，免相國呂不韋。及齊人茅焦說秦王，秦王乃迎太后於雍，歸復咸陽，<span class="inlinecomment一"><span class="number">一</span></span>而出文信侯就國河南。</p><p><span class="inlay2">　<span class="inlinecomment一"><span class="number">一</span></span>《集解》：徐廣曰：「入南宮。」</span></p><p>　　歲餘，諸侯賓客使者相望於道，請文信侯。秦王恐其為變，乃賜文信侯《書》曰：：「君何功於秦？秦封君河南，食十萬戶。君何親於秦？號稱仲父。其與家屬徙處蜀！」呂不韋自度稍侵，<span class="inlinecomment一">孫守真按：侵=駸，字形結構換部首。</span>恐誅，乃飲酖而死。<span class="inlinecomment一"><span class="number">一</span></span>秦王所加怒呂不韋、嫪毐皆已死，乃皆復歸嫪毐舍人遷蜀者。<span class="inlinecomment一">孫守真按：前作「歸復」，倒序重組耳。</span></p><p><span class="inlay2">　<span class="inlinecomment一"><span class="number">一</span></span>《集解》：徐廣曰：「十二年。」駰案：《皇覽》曰「呂不韋冢在河南洛陽北邙道西大冢是也。民傳言呂母冢。不韋妻先葬，故其冢名『呂母』也」。</span></p><p>　　始皇十九年，太后薨，謚為帝太后，<span class="inlinecomment一"><span class="number">一</span></span>與莊襄王會葬茝陽。<span class="inlinecomment一"><span class="number">二</span>孫守真按：「茝」本作「茞」，原文有異體「●」。</span></p><p><span class="inlay2">　<span class="inlinecomment一"><span class="number">一</span></span>《索隱》：王劭云「秦不用謚法，此蓋號耳」，其義亦當然也。始皇稱皇帝之後，故其母號為帝太后，豈謂誄列生時之行乎！</span></p><p><span class="inlay2">　<span class="inlinecomment一"><span class="number">二</span></span>《集解》：徐廣曰：「一作『芷陽』。」</span></p><p><br/>　　太史公曰：不韋及嫪毐貴，封號文信侯。<span class="inlinecomment一"><span class="number">一</span></span>人之告嫪毐，毐聞之。秦王驗左右，未發。上之雍郊，毐恐禍起，乃與黨謀，矯太后璽發卒以反蘄年宮。<span class="inlinecomment一"><span class="number">二</span></span>發吏攻毐，毐敗亡走，追斬之好畤，<span class="inlinecomment一"><span class="number">三</span></span>遂滅其宗。而呂不韋由此絀矣。孔子之所謂「聞」者，其呂子乎？<span class="inlinecomment一"><span class="number">四</span></span></p><p><span class="inlay2">　<span class="inlinecomment一"><span class="number">一</span></span>《索隱》：按：文信侯，不韋封也。嫪毐封長信侯。上文已言不韋封，此贊中言嫪毐得寵貴由不韋耳，今此合作「長信侯」也。</span></p><p><span class="inlay2">　<span class="inlinecomment一"><span class="number">二</span></span>《正義》：蘄年宮在岐州城西故城內。</span></p><p><span class="inlay2">　<span class="inlinecomment一"><span class="number">三</span></span>《索隱》：《地理志》扶風有好畤縣也。</span></p><p><span class="inlay2">　<span class="inlinecomment一"><span class="number">四</span></span>《集解》：《論語》曰：「夫聞也者，色取仁而行違，居之不疑，在邦必聞，在家必聞。」馬融曰：「此言佞人也。」</span></p><p><span class="inlay2">　【《索隱》述贊】：不韋釣奇，委質子楚。華陽立嗣，邯鄲獻女。及封河南，乃號仲父。徙蜀懲謗，懸金作語。籌策旣成，富貴斯取。</span></p></div></c-box>
</body>
</html>

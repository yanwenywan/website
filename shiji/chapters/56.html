
<!DOCTYPE html>

<html lang="en">
<head>
<meta charset="utf-8"/>
<meta content="width=device-width, initial-scale=1.0" name="viewport"/>
<link href="/shenhai/style/DragonIconGreen.png" rel="shortcut icon" type="image/png"/>
<link href="/shenhai/style/style.css" rel="stylesheet"/>
<script defer="" src="/shenhai/js/format.js"></script>
<title> 史記三家注 </title>
</head>
<body>
<c-box>
<header>
<h2>史記卷五十六·陳丞相世家第二十六
</h2>
</header>
<div class="juanku">
<div><a href="../">返</a></div>
<div><a href="55.html">右</a></div>
<div><a href="57.html">左</a></div>
</div>
<div class="juan"><h2>史記卷五十六</h2></div><div class="juan"><h2>陳丞相世家第二十六</h2><p>　　陳丞相平者，陽武戶牖鄕人也。<span class="inlay1"><span class="number">一</span></span>少時家貧，好讀書，有田三十畝，獨與兄伯居。伯常耕田，縱平使游學。平為人長\〔大〕美色。人或謂陳平曰：「貧何食而肥若是？」其嫂嫉平之不視家生產，曰：「亦食糠覈耳。<span class="inlay1"><span class="number">二</span></span>有叔如此，不如無有。」<span class="inlay1">孫守真按：無=沒，字形結構兼音義·同音通假∴無有=沒有。覈=核，字形結構換部首+字形結構換聲符。</span>伯聞之，逐其婦而弃之。</p><p><span class="inlay2">　<span class="inlay1"><span class="number">一</span></span>《集解》：徐廣曰：「陽武屬魏地。戶牖，今為東昏縣，屬陳留。」　《索隱》：徐廣云「陽武屬魏」，而《地理志》屬河南郡，蓋後陽武分屬梁國耳。徐又云「戶牖，今為東昏縣，屬陳留」，與《漢書·地理志》同。按：是秦時戶牖鄕屬陽武，至漢以戶牖為東昏縣，隸陳留郡也。　《正義》：《陳留風俗傳》云：「東昏縣，衞地，故陽武之戶牖鄕也。」《括地志》云：「東昏故城在汴州陳留縣東北九十里。」</span></p><p><span class="inlay2">　<span class="inlay1"><span class="number">二</span></span>《集解》：徐廣曰：「覈音核。」駰案：孟康曰「麥糠中不破者也」。晉灼曰「覈音紇，京師謂斋屑為紇頭」。</span></p><p>　　及平長，可娶妻，富人莫肯與者，貧者平亦恥之。久之，戶牖富人有張負，<span class="inlay1"><span class="number">一</span></span>張負女孫五嫁而夫輒死，人莫敢娶。平欲得之。邑中有喪，平貧，侍喪，以先往後罷為助。張負旣見之喪所，獨視偉平，平亦以故後去。負隨平至其家，家乃負郭<span class="inlay1"><span class="number">二</span></span>窮巷，以獘席為門，然門外多有長者車轍。<span class="inlay1"><span class="number">三</span></span>張負歸，謂其子仲曰：「吾欲以女孫予陳平。」張仲曰：「平貧不事事，一縣中盡笑其所為，獨柰何予女乎？」負曰：「人固有好美如陳平而長貧賤者乎？」卒與女。為平貧，乃假貸幣以聘，予酒肉之資以內婦。負誡其孫曰：「毋以貧故，事人不謹。事兄伯如事父，事嫂如母。」<span class="inlay1"><span class="number">四</span></span>平旣娶張氏女，齎用益饒，游道日廣。</p><p><span class="inlay2">　<span class="inlay1"><span class="number">一</span></span>《索隱》：按：負是婦人老宿之稱，猶「武負」之類也。然此張負旣稱富人，或恐是丈夫爾。</span></p><p><span class="inlay2">　<span class="inlay1"><span class="number">二</span></span>《索隱》：高誘注《戰國策》云「負背郭居也」。</span></p><p><span class="inlay2">　<span class="inlay1"><span class="number">三</span></span>《索隱》：一作「軌」。按：言長者所乘安車，與載運之車軌轍或別。</span></p><p><span class="inlay2">　<span class="inlay1"><span class="number">四</span></span>《集解》：兄伯已逐其婦，此嫂疑後娶也。</span></p><p>　　里中社，平為宰，<span class="inlay1"><span class="number">一</span></span>分肉食甚均。父老曰：「善，陳孺子之為宰！」平曰：「嗟乎，使平得宰天下，亦如是肉矣！」</p><p><span class="inlay2">　<span class="inlay1"><span class="number">一</span></span>《索隱》：其里名庫上里。知者，據蔡邕陳留東昏庫上里社碑云「惟斯庫里，古陽武之牖鄕」。陳平由此社宰，遂相高祖也。</span></p><p><br/>　　陳涉起而王陳，使周市略定魏地，立魏咎為魏王，與秦軍相攻於臨濟。陳平固已前謝其兄伯，<span class="inlay1"><span class="number">一</span></span>從少年往事魏王咎於臨濟。魏王以為太僕。說魏王不聽，人或讒之，陳平亡去。</p><p><span class="inlay2">　<span class="inlay1"><span class="number">一</span></span>《集解》：《漢書音義》曰：「謝語其兄往事魏。」</span></p><p>　　久之，項羽略地至河上，陳平往歸之，從入破秦，賜平爵卿<span class="inlay1"><span class="number">一</span></span>。項羽之東王彭城也，漢王還定三秦而東，殷王反楚。項羽乃以平為信武君，將魏王咎客在楚者以往，擊降殷王而還。項王使項悍拜平為都尉，賜金二十溢。居無何，漢王攻下殷（王）。項王怒，將誅定殷者將吏。陳平懼誅，乃封其金與印，使使歸項王，而平身閒行杖劍亡。渡河，船人見其美丈夫獨行，疑其亡將，要中當有金玉寶器，目之，欲殺平。平恐，乃解衣裸而佐刺船。船人知其無有，乃止。</p><p><span class="inlay2">　<span class="inlay1"><span class="number">一</span></span>《集解》：張晏曰：「禮秩如卿，不治事。」</span></p><p>　　平遂至修武降漢，<span class="inlay1"><span class="number">一</span></span>因魏無知求見漢王，<span class="inlay1"><span class="number">二</span></span>漢王召入。是時萬石君奮為漢王中涓，<span class="inlay1"><span class="number">三</span></span>受平謁，入見平。<span class="inlay1">孫守真按：入，ㄖㄨˋ，內，納。字形結構換部首部件。</span>平等七人俱進，賜食。王曰：「罷，就舍矣。」平曰：「臣為事來，所言不可以過今日。」於是漢王與語而說之，問曰：「子之居楚何官？」曰：「為都尉。」是日乃拜平為都尉，使為參乘，典護軍。諸將盡讙，<span class="inlay1"><span class="number">四</span></span>曰：「大王一日得楚之亡卒，未知其高下，而卽與同載，反使監護軍長者！」漢王聞之，愈益幸平。遂與東伐項王。至彭城，為楚所敗。引而還，收散兵至滎陽，以平為亞將，屬於韓王信，軍廣武。</p><p><span class="inlay2">　<span class="inlay1"><span class="number">一</span></span>《集解》：徐廣曰：「漢二年。」</span></p><p><span class="inlay2">　<span class="inlay1"><span class="number">二</span></span>《索隱》：《漢書》張敞與朱邑書云「陳平須魏倩而後進」，孟康云卽無知也。</span></p><p><span class="inlay2">　<span class="inlay1"><span class="number">三</span></span>《集解》：徐廣曰：「亦曰涓人。」</span></p><p><span class="inlay2">　<span class="inlay1"><span class="number">四</span></span>《索隱》：讙，譁也。音懽，又音喧。《漢書》作「皆怨」。</span></p><p>　　絳侯、灌嬰等咸讒陳平曰：「平雖美丈夫，如冠玉耳，其中未必有也。<span class="inlay1"><span class="number">一</span></span>臣聞平居家時，盜其嫂；事魏不容，亡歸楚；歸楚不中，又亡歸漢。今日大王尊官之，令護軍。臣聞平受諸將金，金多者得善處，金少者得惡處。平，反覆亂臣也，願王察之。」漢王疑之，召讓魏無知。無知曰：「臣所言者，能也；陛下所問者，行也。今有尾生、孝己之行<span class="inlay1"><span class="number">二</span></span>而無益處於勝負之數，陛下何暇用之乎？楚漢相距，臣進奇謀之士，顧其計誠足以利國家不耳。<span class="inlay1">孫守真按：顧慮，思慮，思量，衡量，同義複詞。單字想複詞。不=否，字形結構換部首部件。</span>且盜嫂受金又何足疑乎？」漢王召讓平曰：「先生事魏不中，遂事楚而去，今又從吾游，信者固多心乎？」平曰：「臣事魏王，魏王不能用臣說，故去事項王。項王不能信人，其所任愛，非諸項卽妻之昆弟，雖有奇士不能用，平乃去楚。聞漢王之能用人，故歸大王。臣躶身來，<span class="inlay1">孫守真按：躶=裸=倮，字形結構換部首耳。</span>不受金無以為資。誠臣計畫有可采者，<span class="inlay1">孫守真按：斷句+單字想複詞：計策、畫計、畫策。</span>（顧）\〔願〕大王用之；使無可用者，金具在，請封輸官，得請骸骨。」漢王乃謝，厚賜，拜為護軍中尉，盡護諸將。諸將乃不敢復言。</p><p><span class="inlay2">　<span class="inlay1"><span class="number">一</span></span>《集解》：《漢書音義》曰：「飾冠以玉，光好外見，中非所有。」</span></p><p><span class="inlay2">　<span class="inlay1"><span class="number">二</span></span>《集解》：如淳曰：「孝己，高宗之子，有孝行。」</span></p><p><br/>　　其後，楚急攻，絕漢甬道，圍漢王於滎陽城。久之，漢王患之，請割滎陽以西以和。項王不聽。漢王謂陳平曰：「天下紛紛，何時定乎？」陳平曰：「項王為人，恭敬愛人，士之廉節好禮者多歸之。至於行功爵邑，重之，士亦以此不附。今大王慢而少禮，士廉節者不來；然大王能饒人以爵邑，士之頑鈍<span class="inlay1"><span class="number">一</span></span>嗜利無恥者亦多歸漢。誠各去其兩短，襲其兩長，天下指麾則定矣。然大王恣侮人，不能得廉節之士。顧楚有可亂者，彼項王骨鯁之臣亞父、鍾離眛、龍且、周殷之屬，不過數人耳。大王誠能出捐數萬斤金，行反閒，閒其君臣，以疑其心，項王為人意忌信讒，必內相誅。漢因舉兵而攻之，破楚必矣。」漢王以為然，乃出黃金四萬斤，與陳平，恣所為，不問其出入。</p><p><span class="inlay2">　<span class="inlay1"><span class="number">一</span></span>《集解》：如淳曰：「猶無廉隅。」</span></p><p>　　陳平旣多以金縱反閒於楚軍，宣言諸將鍾離眛等為項王將，<span class="inlay1">孫守真按：宣言猶聲言、聲稱、晃稱。</span>功多矣，然而終不得裂地而王，欲與漢為一，以滅項氏而分王其地。項羽果意不信鍾離眛等。項王旣疑之，使使至漢。漢王為太牢具，舉進。見楚使，卽詳驚曰：「吾以為亞父使，乃項王使！」復持去，更以惡草具<span class="inlay1"><span class="number">一</span>孫守真按：相對位置有相關字義·九陽神功第6招：惡草具⇌太牢具。</span>進楚使。楚使歸，具以報項王。項王果大疑亞父。亞父欲急攻下滎陽城，項王不信，不肯聽。亞父聞項王疑之，乃怒曰：「天下事大定矣，君王自為之！願請骸骨歸！」歸未至彭城，疽發背而死。陳平乃夜出女子二千人滎陽城東門，楚因擊之，陳平乃與漢王從城西門夜出去。遂入關，收散兵復東。</p><p><span class="inlay2">　<span class="inlay1"><span class="number">一</span></span>《集解》：《漢書音義》曰：「草，粗也。」　《索隱》：《戰國策》云「食馮煖以草具」<span class="inlay1">孫守真按：煖=諼，字形結構換部首耳。馮煖=馮諼=馮讙，字形結構換聲符耳。字形結構兼音義·同音通假；猶「亘」可音「宣、桓」，而「諼」可音「爰、緩鍰」也。</span>。如淳云「稾草麄惡之具也」。</span></p><p><br/>　　其明年，淮陰侯破齊，自立為齊王，使使言之漢王。漢王大怒而罵，陳平躡漢王。<span class="inlay1"><span class="number">一</span></span>漢王亦悟，乃厚遇齊使，使張子房卒立信為齊王。封平以戶牖鄕。用其奇計策，卒滅楚。常以護軍中尉從定燕王臧荼。</p><p><span class="inlay2">　<span class="inlay1"><span class="number">一</span></span>《集解》：《漢書音義》曰：「躡謂躡漢王足。」</span></p><p>　　漢六年，人有上書告楚王韓信反。高帝問諸將，諸將曰：「亟發兵阬豎子耳。」高帝默然。問陳平，平固辭謝，曰：「諸將云何？」上具告之。陳平曰：「人之上書言信反，有知之者乎？」曰：「未有。」曰：「信知之乎？」曰：「不知。」陳平曰：「陛下精兵孰與楚？」上曰：「不能過。」平曰：「陛下將用兵有能過韓信者乎？」上曰：「莫及也。」平曰：「今兵不如楚精，而將不能及，而舉兵攻之，是趣之戰也，<span class="inlay1">孫守真按：促，ㄘㄨˋ，迫促，逼迫，同義複詞。單字想複詞。</span>竊為陛下危之。」上曰：「為之柰何？」平曰：「古者天子巡狩，會諸侯。南方有雲夢，陛下弟出偽游雲夢，<span class="inlay1"><span class="number">一</span></span>會諸侯於陳。陳，楚之西界，<span class="inlay1"><span class="number">二</span></span>信聞天子以好出游，其勢必無事而郊迎謁。謁，而陛下因禽之，此特一力士之事耳。」高帝以為然，乃發使告諸侯會陳，「吾將南游雲夢」。上因隨以行。<span class="inlay1">孫守真按：隨即，同義複詞。單字想複詞。</span>行未至陳，楚王信果郊迎道中。高帝豫具武士，<span class="inlay1">孫守真按：豫=預，字形結構換部首部件。具備、設備，同義複詞。</span>見信至，卽執縛之，載後車。信呼曰：「天下已定，我固當烹！」高帝顧謂信曰：「若毋聲！而反，明矣！」武士反接之。<span class="inlay1"><span class="number">三</span>孫守真按：反=扳，字形結構換部首。單字想複詞：扳倒。</span>遂會諸侯于陳，盡定楚地。還至雒陽，赦信以為淮陰侯，而與功臣剖符定封。</p><p><span class="inlay2">　<span class="inlay1"><span class="number">一</span></span>《索隱》：蘇林云「弟，且也」。小顏云「但也」。</span></p><p><span class="inlay2">　<span class="inlay1"><span class="number">二</span></span>《正義》：陳，今陳州也。韓信都彭城，號楚王，故陳州為楚西界也。</span></p><p><span class="inlay2">　<span class="inlay1"><span class="number">三</span></span>《集解》：《漢書音義》曰：「反縛兩手。」</span></p><p>　　於是與平剖符，世世勿絕，為戶牖侯。平辭曰：「此非臣之功也。」上曰：「吾用先生謀計，戰勝剋敵，非功而何？」平曰：「非魏無知臣安得進？」上曰；「若子可謂不背本矣。」乃復賞魏無知。其明年，以護軍中尉從攻反者韓王信於代。卒至平城，為匈奴所圍，七日不得食。高帝用陳平奇計，使單于閼氏，<span class="inlay1"><span class="number">一</span></span>圍以得開。高帝旣出，其計祕，世莫得聞。<span class="inlay1"><span class="number">二</span></span></p><p><span class="inlay2">　<span class="inlay1"><span class="number">一</span></span>《集解》：蘇林曰：「閼氏音焉支，如漢皇后。」</span></p><p><span class="inlay2">　<span class="inlay1"><span class="number">二</span></span>《集解》：桓譚《新論》：「或云：『陳平為高帝解平城之圍，則言其事祕，世莫得而聞也。此以工妙踔善，故藏隱不傳焉。子能權知斯事否？』吾應之曰：『此策乃反薄陋拙惡，故隱而不泄。高帝見圍七日，而陳平往說閼氏，閼氏言於單于而出之，以是知其所用說之事矣。彼陳平必言漢有好麗美女，為道其容貌天下無有，今困急，已馳使歸迎取，欲進與單于，單于見此人必大好愛之，愛之則閼氏日以遠疏，不如及其未到，令漢得脫去，去，亦不持女來矣。閼氏婦女，有妒媔之性，必憎惡而事去之。此說簡而要，及得其用，則欲使神怪，故隱匿不泄也。』劉子駿聞吾言，乃立稱善焉。」按：《漢書音義》應劭說此事大旨與桓論略同，不知是應全取桓論，或別有所聞乎？今觀桓論似本無說。</span></p><p>　　高帝南過曲逆，<span class="inlay1"><span class="number">一</span></span>上其城，望見其屋室甚大，曰：「壯哉縣！吾行天下，獨見洛陽與是耳。」顧問御史曰：「曲逆戶口幾何？」對曰：「始秦時三萬餘戶，閒者兵數起，多亡匿，今見五千戶。」於是乃詔御史，更以陳平為曲逆侯，盡食之，除前所食戶牖。</p><p><span class="inlay2">　<span class="inlay1"><span class="number">一</span></span>《集解》：《地理志》縣屬中山也。　《索隱》：章帝醜其名，改云蒲陰也。</span></p><p>　　其後常以護軍中尉從攻陳豨及黥布。凡六出奇計，輒益邑，凡六益封。奇計或頗祕，世莫能聞也。</p><p><br/>　　高帝從破布軍還，病創，徐行至長安。燕王盧綰反，上使樊噲以相國將兵攻之。旣行，人有短惡噲者。高帝怒曰：「噲見吾病，乃冀我死也？」<span class="inlay1">孫守真按：也=耶=邪。反問句也。點校者誤矣。</span>用陳平謀而召絳侯周勃受詔床下，曰：「陳平亟馳傳載勃代噲將，平至軍中卽斬噲頭！」二人旣受詔，馳傳未至軍，行計之曰：「樊噲，帝之故人也，功多，且又乃呂后弟呂嬃之夫，有親且貴，帝以忿怒故，欲斬之，則恐後悔。寧囚而致上，上自誅之。」未至軍，為壇，以節召樊噲。噲受詔，卽反接載檻車，<span class="inlay1">孫守真按：前已有「反接」，此「接」，疑猶「押、解」「上銬」著枷也。</span>傳詣長安，而令絳侯勃代將，將兵定燕反縣。</p><p>　　平行聞高帝崩，平恐呂太后及呂嬃讒怒，乃馳傳先去。逢使者詔平與灌嬰屯於滎陽。平受詔，立復馳至宮，哭甚哀，因奏事喪前。呂太后哀之，曰：「君勞，出休矣。」平畏讒之就，<span class="inlay1">孫守真按：「就」猶「遂」也。</span>因固請得宿衞中。太后乃以為郎中令，曰：「傅敎孝惠。」<span class="inlay1"><span class="number">一</span></span>是後呂嬃讒乃不得行。樊噲至，則赦復爵邑。</p><p><span class="inlay2">　<span class="inlay1"><span class="number">一</span></span>《集解》：如淳曰：「傅相之傅也。」</span></p><p><br/>　　孝惠帝六年，相國曹參卒，以安國侯王陵為右丞相，<span class="inlay1"><span class="number">一</span></span>陳平為左丞相。</p><p><span class="inlay2">　<span class="inlay1"><span class="number">一</span></span>《集解》：徐廣曰：「王陵以客從起豐，以廄將別守豐，上東，因從戰，不利，奉孝惠、魯元出睢水中，封為雍侯。高帝（八）\〔六〕年，定食安國。二十一年卒，謚武侯。至玄孫，坐酎金，國除。」</span></p><p>　　王陵者，故沛人，始為縣豪，高祖微時，兄事陵。陵少文，任氣，好直言。及高祖起沛，入至咸陽，陵亦自聚黨數千人，居南陽，不肯從沛公。及漢王之還攻項籍，陵乃以兵屬漢。項羽取陵母置軍中，陵使至，則東鄕坐陵母，欲以招陵。陵母旣私送使者，泣曰：「為老妾語陵，謹事漢王。漢王，長者也，無以老妾故，持二心。妾以死送使者。」遂伏劍而死。項王怒，烹陵母。陵卒從漢王定天下。以善雍齒，雍齒，高帝之仇，而陵本無意從高帝，以故晚封，為安國侯。</p><p>　　安國侯旣為右丞相，二歲，孝惠帝崩。高后欲立諸呂為王，問王陵，王陵曰：「不可。」問陳平，陳平曰：「可。」呂太后怒，乃詳遷陵為帝太傅，實不用陵。陵怒，謝疾免，杜門竟不朝請，七年而卒。</p><p><br/>　　陵之免丞相，呂太后乃徙平為右丞相，以辟陽侯審食其為左丞相。左丞相不治，<span class="inlay1">孫守真按：治理，同義複詞。單字想複詞：理政。</span>常給事於中。<span class="inlay1"><span class="number">一</span></span></p><p><span class="inlay2">　<span class="inlay1"><span class="number">一</span></span>《集解》：孟康曰：「不立治處，使止宮中也。」</span></p><p>　　食其亦沛人。漢王之敗彭城西，楚取太上皇、呂后為質，食其以舍人侍呂后。其後從破項籍為侯，幸於呂太后。及為相，居中，百官皆因決事。<span class="inlay1">孫守真按：因憑，同義複詞。</span></p><p>　　呂嬃常以前陳平為高帝謀執樊噲，數讒曰：「陳平為相非治事，日飲醇酒，戲婦女。」陳平聞，日益甚。呂太后聞之，私獨喜。面質呂嬃於陳平曰：「鄙語曰『兒婦人口不可用』，顧君與我何如耳。無畏呂嬃之讒也。」</p><p>　　呂太后立諸呂為王，陳平偽聽之。及呂太后崩，平與太尉勃合謀，卒誅諸呂，立孝文皇帝，陳平本謀也。審食其免相。<span class="inlay1"><span class="number">一</span></span></p><p><span class="inlay2">　<span class="inlay1"><span class="number">一</span></span>《集解》：徐廣曰：「審食其初以舍人起，侍呂后、孝惠帝於沛，又從在楚。封二十五年，文帝三年死，子平代。代二十二年，景帝三年，坐謀反，國除。一本云『食其免後三歲，為淮南王殺。文帝令其子平嗣侯。菑川王反，辟陽近菑川，平降之，國除』。」</span></p><p><br/>　　孝文帝立，以為太尉勃親以兵誅呂氏，功多；陳平欲讓勃尊位，乃謝病。孝文帝初立，怪平病，問之。平曰：「高祖時，勃功不如臣平。及誅諸呂，臣功亦不如勃。願以右丞相讓勃。」於是孝文帝乃以絳侯勃為右丞相，位次第一；平徙為左丞相，位次第二。賜平金千斤，益封三千戶。</p><p>　　居頃之，孝文皇帝旣益明習國家事，朝而問右丞相勃曰：「天下一歲決獄幾何？」勃謝曰：「不知。」問：「天下一歲錢穀出入幾何？」勃又謝不知，汗出沾背，愧不能對。於是上亦問左丞相平。平曰：「有主者。」上曰：「主者謂誰？」平曰：「陛下卽問決獄，責廷尉；問錢穀，責治粟內史。」上曰：「苟各有主者，而君所主者何事也？」<span class="inlay1">孫守真按：而，則。∵而=然（而），字形結構兼音義·雙聲通假。（然而，雙聲連綿詞。）</span>平謝曰：「主臣！<span class="inlay1"><span class="number">一</span>孫守真按：主司、司理，同義複詞。理，單字想複詞：總理；主，主管。</span>陛下不知其駑下，使待罪宰相。宰相者，上佐天子理陰陽，順四時，下育萬物之宜，外鎭撫四夷諸侯，內親附百姓，使卿大夫各得任其職焉。」孝文帝乃稱善。右丞相大慙，出而讓陳平曰：「君獨不素敎我對！」陳平笑曰：「君居其位，不知其任邪？且陛下卽問長安中盜賊數，<span class="inlay1"><span class="number">二</span></span>君欲彊對邪？」於是絳侯自知其能不如平遠矣。居頃之，絳侯謝病請免相，陳平專為一丞相。</p><p><span class="inlay2">　<span class="inlay1"><span class="number">一</span></span>《集解》：張晏曰：「若今人謝曰『惶恐』也。馬融龍虎賦曰『勇怯見之，莫不主臣』。」孟康曰：「主臣，主羣臣也，若今言人主也。」韋昭曰：「言主臣道，不敢欺也。」　《索隱》：蘇林與孟康同，旣古人所未了，故並存兩解。</span></p><p><span class="inlay2">　<span class="inlay1"><span class="number">二</span></span>《集解》：《漢書音義》曰：「頭數也。」</span></p><p>　　孝文帝二年，丞相陳平卒，謚為獻侯。子共侯買代侯。二年卒，子簡侯恢代侯。二十三年卒，子何代侯。二十三年，何坐略人妻，弃市，國除。</p><p>　　始陳平曰：「我多陰謀，是道家之所禁。吾世卽廢，<span class="inlay1">孫守真按：單字想複詞：世襲、世代、世世、後世（後代）。</span>亦已矣，終不能復起，以吾多陰禍也。」然其後曾孫陳掌以衞氏親貴戚，願得續封陳氏，然終不得。<span class="inlay1"><span class="number">一</span></span></p><p><span class="inlay2">　<span class="inlay1"><span class="number">一</span></span>《集解》：徐廣曰：「陳掌者，衞靑之子婿。」</span></p><p><br/>　　太史公曰：陳丞相平少時，本好黃帝、《老子》之術。方其割肉俎上之時，其意固已遠矣。傾側擾攘楚魏之閒，卒歸高帝。常出奇計，救紛糾之難，振國家之患。及呂后時，事多故矣，<span class="inlay1">孫守真按：1.故=辜，字形結構換部首；2.故=古，單字想複詞：古怪，同義複詞。</span>然平竟自脫，定宗廟，以榮名終，稱賢相，豈不善始善終哉！非知謀孰能當此者乎？<span class="inlay1">孫守真按：知：1.知解、善於→嫻熟、深諳；2.知=智，字形結構換部首。</span></p><p><span class="inlay2">　【《索隱》述贊】：曲逆窮巷，門多長者。宰肉先均，佐喪後罷。魏楚更用，腹心難假。棄印封金，刺船露裸。閒行歸漢，委質麾下。滎陽計全，平城圍解。推陵讓勃，裒多益寡。應變合權，克定宗社。</span></p></div></c-box>
</body>
</html>

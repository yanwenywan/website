
<!DOCTYPE html>

<html lang="en">
<head>
<meta charset="utf-8"/>
<meta content="width=device-width, initial-scale=1.0" name="viewport"/>
<link href="/shenhai/style/DragonIconGreen.png" rel="shortcut icon" type="image/png"/>
<link href="/shenhai/style/style.css" rel="stylesheet"/>
<script defer="" src="/shenhai/js/format.js"></script>
<title> 史記三家注 </title>
</head>
<body>
<c-box>
<header>
<h2>史記卷七十七·魏公子列傳第十七
</h2>
</header>
<div class="juanku">
<div><a href="../">返</a></div>
<div><a href="76.html">右</a></div>
<div><a href="78.html">左</a></div>
</div>
<div class="juan"><h2>史記卷七十七</h2></div><div class="juan"><h2>魏公子列傳第十七</h2><p>　　魏公子無忌者，魏昭王少子而魏安釐王異母弟也。昭王薨，安釐王卽位，封公子為信陵君。<span class="inlay1"><span class="number">一</span></span>是時范睢亡魏相秦，以怨魏齊故，秦兵圍大梁，破魏華陽下軍，走芒卯。魏王及公子患之。</p><p><span class="inlay2">　<span class="inlay1"><span class="number">一</span></span>《索隱》：按：《地理志》無信陵，或是鄕邑名也。</span></p><p>　　公子為人仁而下士，士無賢不肖皆謙而禮交之，不敢以其富貴驕士。士以此方數千里爭往歸之，致食客三千人。當是時，諸侯以公子賢，多客，不敢加兵謀魏十餘年。</p><p>　　公子與魏王博，而北境傳舉烽，言「趙寇至，且入界」。<span class="inlay1"><span class="number">一</span></span>魏王釋博，欲召大臣謀。公子止王曰：「趙王田獵耳，非為寇也。」<span class="inlay1"><span class="number">二</span></span>復博如故。王恐，心不在博。居頃，復從北方來傳言曰：「趙王獵耳，非為寇也。」魏王大驚，曰：「公子何以知之？」公子曰：「臣之客有能深得趙王陰事<span class="inlay1"><span class="number">三</span></span>者，趙王所為，客輒以報臣，臣以此知之。」是後魏王畏公子之賢能，不敢任公子以國政。</p><p><span class="inlay2">　<span class="inlay1"><span class="number">一</span></span>《集解》：文穎曰；「作高木櫓，櫓上作桔槔，桔槔頭兜零，以薪置其中，謂之烽。常低之，有寇卽火然舉之以相告。」</span></p><p><span class="inlay2">　<span class="inlay1"><span class="number">二</span></span>《正義》：為，於偽反。</span></p><p><span class="inlay2">　<span class="inlay1"><span class="number">三</span></span>《索隱》：按：譙周作「探得趙王陰事」。</span></p><p>　　魏有隱士曰侯嬴，<span class="inlay1"><span class="number">一</span></span>年七十，家貧，為大梁夷門監者。公子聞之，往請，欲厚遺之。不肯受，曰：「臣修身潔行數十年，終不以監門困故而受公子財。」公子於是乃置酒大會賓客。坐定，公子從車騎，虛左，自迎夷門侯生。侯生攝敝衣冠，直上載公子上坐，不讓，欲以觀公子。公子執轡愈恭。侯生又謂公子曰：「臣有客在市屠中，願枉車騎過之。」公子引車入巿，侯生下見其客朱亥，俾倪<span class="inlay1"><span class="number">二</span></span>故久立，與其客語，微察公子。<span class="inlay1">孫守真按：微服出巡之微，暗中也，私下也。單字想複詞。</span>公子顏色愈和。<span class="inlay1">孫守真按：愈=愉，字形結構換部首部件。與下「色終不變」呼應。若讀為「愈」，則已「變」矣，且太矯情，唯若是文學語言，乃對比、相較於他人者，映襯，愈顯突出，則讀「愈」可矣。</span>當是時，魏將相宗室賓客滿堂，待公子舉酒。<span class="inlay1">孫守真按：倒序重組：當是時，滿堂魏將相宗室賓客，待公子舉酒。</span>巿人皆觀公子執轡。從騎皆竊罵侯生。侯生視公子色終不變，乃謝客就車。至家，公子引侯生坐上坐，遍贊賓客，<span class="inlay1"><span class="number">三</span></span>賓客皆驚。酒酣，公子起，為壽侯生前。侯生因謂公子曰：「今日嬴之為公子亦足矣。<span class="inlay1"><span class="number">四</span></span>嬴乃夷門抱關者也，而公子親枉車騎，自迎嬴於衆人廣坐之中，不宜有所過，今公子故過之。然嬴欲就公子之名，故久立公子車騎巿中，過客以觀公子，公子愈恭。巿人皆以嬴為小人，而以公子為長者能下士也。」於是罷酒，侯生遂為上客。</p><p><span class="inlay2">　<span class="inlay1"><span class="number">一</span></span>《索隱》：音盈。又曹植音「羸瘦」之「羸」。</span></p><p><span class="inlay2">　<span class="inlay1"><span class="number">二</span></span>《索隱》：上音浦計反，下音五計反。鄒誕雲又上音疋未反，下音五弟反。《正義》：不正視也。</span></p><p><span class="inlay2">　<span class="inlay1"><span class="number">三</span></span>《索隱》：遍音遍。贊者，告也。謂以侯生遍告賓客。</span></p><p><span class="inlay2">　<span class="inlay1"><span class="number">四</span></span>《集解》：徐廣曰：「為，一作『羞』。」</span></p><p>　　侯生謂公子曰：「臣所過屠者朱亥，此子賢者，世莫能知，故隱屠閒耳。」公子往數請之，朱亥故不複謝，公子怪之。</p><p>　　魏安釐王二十年，秦昭王已破趙長平軍，又進兵圍邯鄲。公子姊為趙惠文王弟平原君夫人，數遺魏王及公子書，請救於魏。魏王使將軍晉鄙<span class="inlay1"><span class="number">一</span></span>將十萬衆救趙。秦王使使者告魏王曰：「吾攻趙旦暮且下，而諸侯敢救者，已拔趙，必移兵先擊之。」魏王恐，使人止晉鄙，留軍壁鄴，名為救趙，實持兩端以觀望。平原君使者冠蓋相屬於魏，讓魏公子曰：「勝所以自附為婚姻者，以公子之高義，為能急人之困。今邯鄲旦暮降秦而魏救不至，安在公子能急人之困也！且公子縱輕勝，棄之降秦，獨不憐公子姊邪？」公子患之，數請魏王，及賓客辯士說王萬端。魏王畏秦，終不聽公子。公子自度終不能得之於王，計不獨生而令趙亡，乃請賓客，約車騎百餘乘，欲以客往赴秦軍，與趙俱死。</p><p><span class="inlay2">　<span class="inlay1"><span class="number">一</span></span>《索隱》：魏將姓名也。</span></p><p>　　行過夷門，見侯生，具告所以欲死秦軍狀。辭決而行，侯生曰：「公子勉之矣，老臣不能從。」公子行數里，心不快，曰：「吾所以待侯生者備矣，天下莫不聞，今吾且死而侯生曾無一言半辭送我，我豈有所失哉？」複引車還，問侯生。侯生笑曰：「臣固知公子之還也。」曰：「公子喜士，名聞天下。今有難，無他端而欲赴秦軍，譬若以肉投餒虎，何功之有哉？尚安事客？然公子遇臣厚，公子往而臣不送，以是知公子恨之復返也。」公子再拜，因問。侯生乃屛人閒語，<span class="inlay1"><span class="number">一</span></span>曰：「嬴聞晉鄙之兵符常在王臥內，而如姬最幸，出入王臥內，力能竊之。嬴聞如姬父為人所殺，如姬資之三年，<span class="inlay1"><span class="number">二</span></span>自王以下欲求報其父仇，莫能得。如姬為公子泣，公子使客斬其仇頭，敬進如姬。如姬之欲為公子死，無所辭，顧未有路耳。公子誠一開口請如姬，如姬必許諾，則得虎符奪晉鄙軍，北救趙而西卻秦，此五霸之伐也。」公子從其計，請如姬。如姬果盜晉鄙兵符與公子。</p><p><span class="inlay2">　<span class="inlay1"><span class="number">一</span></span>《索隱》：閒音閒。\〔閒〕語謂靜語也。</span></p><p><span class="inlay2">　<span class="inlay1"><span class="number">二</span></span>《索隱》：舊解資之三年謂服齊衰也。今案：資者，畜也。謂欲為父複讎之資畜於心已得三年矣。</span></p><p>　　公子行，侯生曰：「將在外，主令有所不受，以便國家。公子卽合符，而晉鄙不授公子兵而復請之，事必危矣。臣客屠者朱亥可與俱，此人力士。晉鄙聽，大善；不聽，可使擊之。」於是公子泣。侯生曰：「公子畏死邪？何泣也？」公子曰：「晉鄙嚄唶<span class="inlay1"><span class="number">一</span></span>宿將，往恐不聽，必當殺之，是以泣耳，豈畏死哉？」於是公子請朱亥。朱亥笑曰：「臣迺市井鼓刀屠者，而公子親數存之，所以不報謝者，以為小禮無所用。今公子有急，此乃臣效命之秋也。」<span class="inlay1">孫守真按：本書有「乃」又多「迺」。</span>遂與公子俱。公子過謝侯生。侯生曰：「臣宜從，老不能。請數公子行日，以至晉鄙軍之日，北鄕自剄，以送公子。」公子遂行。</p><p><span class="inlay2">　<span class="inlay1"><span class="number">一</span></span>《集解》：上音烏百反，下音莊白反。《索隱》：上烏白反，下爭格反。案：嚄唶謂多詞句也。《正義》：聲類云：「嚄，大笑。唶，大呼。」</span></p><p>　　至鄴，矯魏王令代晉鄙。晉鄙合符，疑之，舉手視公子曰：「今吾擁十萬之衆，屯於境上，國之重任，今單車來代之，何如哉？」欲無聽。朱亥袖四十斤鐵椎，椎殺晉鄙，公子遂將晉鄙軍。勒兵下令軍中曰：「父子俱在軍中，父歸；兄弟俱在軍中，兄歸；獨子無兄弟，歸養。」得選兵八萬人，進兵擊秦軍。秦軍解去，遂救邯鄲，存趙。趙王及平原君自迎公子於界，平原君負韊矢<span class="inlay1"><span class="number">一</span></span>為公子先引。趙王再拜曰：「自古賢人未有及公子者也。」當此之時，平原君不敢自比於人。公子與侯生決，至軍，侯生果北鄕自剄。</p><p><span class="inlay2">　<span class="inlay1"><span class="number">一</span></span>《集解》：呂忱曰：「韊盛弩矢。」　《索隱》：韊音蘭。謂以盛矢，如今之胡簏而短也。呂姓，忱名，作《字林》者。言韊盛弩矢之器。</span></p><p>　　魏王怒公子之盜其兵符，矯殺晉鄙，公子亦自知也。已卻秦存趙，使將將其軍歸魏，而公子獨與客留趙。趙孝成王德公子之矯奪晉鄙兵而存趙，乃與平原君計，以五城封公子。公子聞之，意驕矜而有自功之色。客有說公子曰：「物有不可忘，或有不可不忘。夫人有德於公子，公子不可忘也；公子有德於人，願公子忘之也。且矯魏王令，奪晉鄙兵以救趙，於趙則有功矣，於魏則未為忠臣也。公子乃自驕而功之，竊為公子不取也。」於是公子立自責，似若無所容者。趙王埽除自迎，執主人之禮，引公子就西階。公子側行辭讓，從東階上<span class="inlay1"><span class="number">一</span></span>。自言辠過，以負於魏，<span class="inlay1"><span class="number">二</span></span>無功於趙。趙王侍酒至暮，口不忍獻五城，以公子退讓也。公子竟留趙。趙王以鄗<span class="inlay1"><span class="number">三</span></span>為公子湯沐邑，魏亦復以信陵奉公子。公子留趙。</p><p><span class="inlay2">　<span class="inlay1"><span class="number">一</span></span>《集解》：《禮記》曰：「主人就東階，客就西階。客若降等，則就主人之階。」</span></p><p><span class="inlay2">　<span class="inlay1"><span class="number">二</span></span>《索隱》：負音佩。</span></p><p><span class="inlay2">　<span class="inlay1"><span class="number">三</span></span>《索隱》：音臛，趙邑名，屬常山。</span></p><p><br/>　　公子聞趙有處士毛公藏於博徒，薛公藏於賣漿家，<span class="inlay1"><span class="number">一</span></span>公子欲見兩人，兩人自匿不肯見公子。公子聞所在，乃閒步往從此兩人游，甚歡。平原君聞之，謂其夫人曰：「始吾聞夫人弟公子天下無雙，今吾聞之，乃妄從博徒賣漿者游，公子妄人耳。」夫人以告公子。公子乃謝夫人去，曰：「始吾聞平原君賢，故負魏王而救趙，以稱平原君。平原君之游，徒豪舉耳，<span class="inlay1"><span class="number">二</span></span>不求士也。無忌自在大梁時，常聞此兩人賢，至趙，恐不得見。以無忌從之游，尚恐其不我欲也，今平原君乃以為羞，其不足從游。」乃裝為去。夫人具以語平原君。平原君乃免冠謝，固留公子。平原君門下聞之，半去平原君歸公子，天下士復往歸公子，公子傾平原君客。</p><p><span class="inlay2">　<span class="inlay1"><span class="number">一</span></span>《集解》：徐廣曰：「漿，一作『醪』。」《索隱》：按：《別錄》云「漿，或作『醪』字」。</span></p><p><span class="inlay2">　<span class="inlay1"><span class="number">二</span></span>《索隱》：謂豪者舉之。舉亦音據也。</span></p><p>　　公子留趙十年不歸。秦聞公子在趙，日夜出兵東伐魏。魏王患之，使使往請公子。公子恐其怒之，乃誡門下：「有敢為魏王使通者，死。」賓客皆背魏之趙，莫敢勸公子歸。毛公、薛公<span class="inlay1"><span class="number">一</span></span>兩人往見公子曰：「公子所以重於趙，名聞諸侯者，徒以有魏也。今秦攻魏，魏急而公子不恤，使秦破大梁而夷先王之宗廟，公子當何面目立天下乎？」語未及卒，公子立變色，告車趣駕歸救魏。</p><p><span class="inlay2">　<span class="inlay1"><span class="number">一</span></span>《索隱》：史不記其名。</span></p><p><br/>　　魏王見公子，相與泣，而以上將軍印授公子，公子遂將。魏安釐王三十年，公子使使遍告諸侯。諸侯聞公子將，各遣將將兵救魏。公子率五國之兵破秦軍於河外，走蒙驁。遂乘勝逐秦軍至函谷關，抑秦兵，<span class="inlay1"><span class="number">一</span></span>秦兵不敢出。當是時，公子威振天下，諸侯之客進兵法，公子皆名之，<span class="inlay1"><span class="number">二</span></span>故世俗稱魏公子兵法。<span class="inlay1"><span class="number">三</span></span></p><p><span class="inlay2">　<span class="inlay1"><span class="number">一</span></span>《索隱》：抑音憶。按：抑謂以兵蹙之。</span></p><p><span class="inlay2">　<span class="inlay1"><span class="number">二</span></span>《索隱》：言公子所得進兵法而必稱其名，以言其恕也。</span></p><p><span class="inlay2">　<span class="inlay1"><span class="number">三</span></span>《集解》：劉歆《七略》有魏公子兵法二十一篇，圖七卷。</span></p><p>　　秦王患之，乃行金萬斤於魏，求晉鄙客，令毀公子於魏王曰：「公子亡在外十年矣，今為魏將，諸侯將皆屬，諸侯徒聞魏公子，不聞魏王。公子亦欲因此時定南面而王，諸侯畏公子之威，方欲共立之。」秦數使反閒，偽賀公子得立為魏王未也。<span class="inlay1">孫守真按：未=沒，字形結構兼音義·同音通假；「昧、妹」均從「未」音。聲調不重要。</span>魏王日聞其毀，不能不信，後果使人代公子將。公子自知再以毀廢，乃謝病不朝，與賓客為長夜飲，飲醇酒，多近婦女。日夜為樂飲者四歲，竟病酒而卒。其歲，魏安釐王亦薨。</p><p>　　秦聞公子死，使蒙驁攻魏，拔二十城，初置東郡。其後秦稍蠶食魏，十八歲而虜魏王，<span class="inlay1"><span class="number">一</span></span>屠大梁。</p><p><span class="inlay2">　<span class="inlay1"><span class="number">一</span></span>《索隱》：魏王名假。</span><span class="inlay1">孫守真按：當是「嘏」字借字，字形結構換部首。</span></p><p>　　高祖始微少時，數聞公子賢。及卽天子位，每過大梁，常祠公子。高祖十二年，從擊黥布還，為公子置守冢五家，世世歲以四時奉祠公子。</p><p><br/>　　太史公曰：吾過大梁之墟，求問其所謂夷門。夷門者，城之東門也。天下諸公子亦有喜士者矣，然信陵君之接巖穴隱者，不恥下交，有以也。名冠諸侯，不虛耳。高祖每過之而令民奉祠不絕也。</p><p><span class="inlay2">　【《索隱》述贊】信陵下士，鄰國相傾。以公子故，不敢加兵。頗知朱亥，盡禮侯嬴。遂卻晉鄙，終辭趙城。毛、薛見重，萬古希聲。</span></p></div></c-box>
</body>
</html>

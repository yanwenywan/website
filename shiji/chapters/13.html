
<!DOCTYPE html>

<html lang="en">
<head>
<meta charset="utf-8"/>
<meta content="width=device-width, initial-scale=1.0" name="viewport"/>
<link href="/shenhai/style/DragonIconGreen.png" rel="shortcut icon" type="image/png"/>
<link href="/shenhai/style/style.css" rel="stylesheet"/>
<script defer="" src="/shenhai/js/format.js"></script>
<title> 史記三家注 </title>
</head>
<body>
<c-box>
<header>
<h2>史記卷十三·三代世表第一
</h2>
</header>
<div class="juanku">
<div><a href="../">返</a></div>
<div><a href="12.html">右</a></div>
<div><a href="14.html">左</a></div>
</div>
<div class="juan"><h2>史記卷十三</h2></div><div class="juan"><h2>三代世表第一</h2><p><span class="inlay2">　　《索隱》：應劭云：「表者，錄其事而見之。」案：禮有表記，而鄭玄云「表，明也」。謂事微而不著，須表明也，故言表也。《正義》：言代者，以五帝久古，傳記少見，夏殷以來，乃有《尚書》略有年月，比於五帝事跡易明，故舉三代為首表。表者，明也。明言事儀。</span><span class="inlinecomment一">孫守真按：表明，同義複詞。單字想複詞。</span></p><p>　　太史公曰：五帝、三代之記，<span class="inlinecomment一"><span class="number">一</span></span>尚矣。<span class="inlinecomment一"><span class="number">二</span></span>自殷以前諸侯不可得而譜，<span class="inlinecomment一"><span class="number">三</span></span>周以來乃頗可著。孔子因史文次《春秋》，紀元年，正時日月，蓋其詳哉。至於序《尚書》則略，無年月；或頗有，然多闕，不可錄。故疑則傳疑，蓋其愼也。</p><p><span class="inlay2">　<span class="inlinecomment一"><span class="number">一</span></span>《索隱》：案：此表依帝繫及《系本》。其實敘五帝、三代，而篇唯名三代系表者，以三代代系長遠，宜以名篇；且三代皆出自五帝，故敘三代要從五帝而起也。</span></p><p><span class="inlay2">　<span class="inlinecomment一"><span class="number">二</span></span>《索隱》：劉氏云：「尚猶久古也。『尚矣』之文元出《大戴禮》，彼文云『黃帝尚矣』。」</span></p><p><span class="inlay2">　<span class="inlinecomment一"><span class="number">三</span></span>《正義》：譜，布也。列其事也。</span></p><p>　　余讀諜<span class="inlinecomment一"><span class="number">一</span></span>記，黃帝以來皆有年數。稽其曆譜諜終始五德之傳，<span class="inlinecomment一"><span class="number">二</span></span>古文咸不同，乖異。夫子之弗論次其年月，豈虛哉！於是以五帝繫諜、《尚書》<span class="inlinecomment一"><span class="number">三</span></span>集世紀黃帝以來訖共和為《世表》。</p><p><span class="inlay2">　<span class="inlinecomment一"><span class="number">一</span></span>《索隱》：音牒。牒者，紀系謚之書也。下云「稽諸曆諜」，謂歷代之譜。</span></p><p><span class="inlay2">　<span class="inlinecomment一"><span class="number">二</span></span>《索隱》：音轉。謂帝王更王，以金木水火土之五德傳次相承，終而復始，故云終始五德之傳也。</span></p><p><span class="inlay2">　<span class="inlinecomment一"><span class="number">三</span></span>《索隱》：案：《大戴禮》有五帝德及帝繫篇，蓋太史公取此二篇之諜及《尚書》，集而紀黃帝以來為系表也。</span></p><p>　　帝王世國號	顓頊屬	竩屬	堯屬	舜屬	夏屬	殷屬	周屬</p><p>　　黃帝號有熊。	黃帝生昌意。	黃帝生玄囂。《索隱》：案：宋衷曰：「《太史公書》玄囂靑陽是為少昊，繼黃帝立者。蓋少昊金德王，非五運之次，故敘五帝不數之耳。」	黃帝生玄囂。	黃帝生昌意。	黃帝生昌意。	黃帝生玄囂。	黃帝生玄囂。</p><p>　　帝顓頊，黃帝孫。起黃帝，至顓頊三世，\〔號高陽〕。	昌意生顓頊。為高陽氏。	玄囂生蟜極。	玄囂生蟜極。	昌意生顓頊。顓頊生窮蟬。《索隱》：《系本》作「窮係」。宋衷云「一云窮係，謚也。」	昌意生顓頊。	玄囂生蟜極。蟜極生高辛。	玄囂生蟜極。蟜極生高辛。</p><p>　　帝竩，黃帝曾孫。起黃帝，至帝竩四世。號高辛。		蟜極生高辛，為帝竩。《索隱》：黃帝曾孫。	蟜極生高辛。高辛生放勛。	窮蟬生敬康。敬康生句望。		高辛生𢁾。	高辛生后稷，為周祖。</p><p>　　帝堯。起黃帝，至竩子五世。號唐。			放勛為堯。	句望生蟜牛。蟜牛生瞽叟。		薗為殷祖。	后稷生不窋。</p><p>　　帝舜，黃帝玄孫之玄孫，號虞。				瞽叟生重華，是為帝舜。	顓頊生鯀。鯀生文命。《索隱》：案：《漢書·律曆志》顓頊五代而生鯀，此及帝系皆云顓頊生鯀，是古史闕其代系也。	薗生昭明。	不窋生鞠。</p><p>　　帝禹，黃帝耳孫，號夏。					文命，是為禹。	昭明生相土。	鞠生公劉。</p><p>　　帝啟，伐有扈，作甘誓。						相土生昌若。	公劉生慶節。</p><p>　　帝太康						昌若生曹圉。曹圉生冥。	慶節生皇僕。皇僕生差弗。</p><p>　　帝仲康，太康弟。						冥生振。	差弗生毀渝。毀渝生公非。</p><p>　　帝相						振生微。微生報丁。	公非生高圉。高圉生亞圉。</p><p>　　帝少康						報丁生報乙。報乙生報丙。	亞圉生公祖類。</p><p>　　帝予《索隱》：音直呂反，亦作「宁」。《正義》：相為過澆所滅，后緡歸有仍，生少康。其子予復禹績。						報丙生主壬。主壬生主癸。	公祖類生太王亶父。</p><p>　　帝槐《索隱》：音回，一意懷。《系本》作為「芬」也。						主癸生天乙，是為殷湯。	亶父生季歷。季歷生文王昌。益易卦。</p><p>　　帝芒《索隱》：音亡，一作為「荒。」							文王昌生武王發。</p><p>　　帝泄《索隱》：音薛也。							</p><p>　　帝不降							</p><p>　　帝扃《索隱》：古熒切。不降弟。							</p><p>　　帝廑《索隱》：其靳反，又音勤。							</p><p>　　帝孔甲，不降子。好鬼神，淫亂不好德，二龍去。							</p><p>　　帝皋《索隱》：宋衷云：「墓在崤南陵。」							</p><p>　　帝發《索隱》：帝皋子也，《系本》云：「帝皋生發及履癸。履癸一名桀。」							</p><p>　　帝履癸，是為桀。從禹至桀十七世。從黃帝至桀二十世。							</p><p>　　殷湯代夏氏。從黃帝至湯十七世。							</p><p>　　帝外丙，湯太子。太丁蚤卒，故立次弟外丙。							</p><p>　　帝仲壬，外丙弟。							</p><p>　　帝太甲，故太子太丁子。淫，伊尹放之桐宮。三年，悔過自責，伊尹乃迎之復位。							</p><p>　　帝沃丁。伊尹卒。							</p><p>　　帝太庚，沃丁弟。							</p><p>　　帝小甲，太庚弟。《索隱》：案：《殷本紀》及《系本》皆云小甲，太庚子。殷道衰，諸侯或不至。							</p><p>　　帝雍己，小甲弟。							</p><p>　　帝太戊，雍己弟。以桑穀生，稱中宗。							</p><p>　　帝中丁							</p><p>　　帝外壬，中丁弟。							</p><p>　　帝河亶甲，外壬弟。							</p><p>　　帝祖乙							</p><p>　　帝祖辛							</p><p>　　帝沃甲，《索隱》：《系本》云開甲。祖辛弟。							</p><p>　　帝祖丁，祖辛子。							</p><p>　　帝南庚，沃甲子。							</p><p>　　帝陽甲，祖丁子。							</p><p>　　帝盤庚，陽甲弟。徙河南。							</p><p>　　帝小辛，盤庚弟。							</p><p>　　帝小乙，小辛弟。							</p><p>　　帝武丁。雉升鼎耳雊。得傅說。稱高宗。							</p><p>　　帝祖庚							</p><p>　　帝甲，祖庚弟。淫。《集解》：徐廣曰：「一云『淫德，殷衰』。」							</p><p>　　帝廩辛</p><p>　　《索隱》：或作為「馮辛。」《系本》作「祖辛」，誤也。案：上祖乙已生祖辛，故知非也。</p><p>　　						</p><p>　　帝庚丁，廩辛弟。殷徙河北。							</p><p>　　帝武乙。慢神震死。							</p><p>　　帝太丁							</p><p>　　帝乙。殷益衰。							</p><p>　　帝辛，是為紂。弒。從湯至紂二十九世。從黃帝至紂四十六世。							</p><p>　　周武王代殷。從黃帝至武王十九世。							</p><p>　　成王誦</p><p>　　《索隱》：或作為「庸」，非。</p><p>　　魯周公旦，武王弟。</p><p>　　初封。</p><p>　　齊太公尚，文王、武王師。</p><p>　　初封。</p><p>　　晉唐叔虞，武王子。</p><p>　　初封。</p><p>　　秦惡來，助紂。父飛廉，有力。	楚熊繹。繹父鬻熊，事文王。</p><p>　　初封。</p><p>　　宋微子啟，紂庶兄。</p><p>　　初封。</p><p>　　衞康叔，武王弟。</p><p>　　初封。</p><p>　　陳胡公滿，舜之後。</p><p>　　初封。</p><p>　　蔡叔度，武王弟。</p><p>　　初封。</p><p>　　曹叔振鐸，武王弟。</p><p>　　初封。</p><p>　　燕召公奭，周同姓。</p><p>　　初封。</p><p>　　康王釗</p><p>　　《索隱》：古堯反，又音招。刑錯四十餘年。</p><p>　　魯公伯禽	丁公呂伋	晉侯燮	女防	熊乂	微仲，啟弟。	康伯</p><p>　　《索隱》：康叔子，王孫牟父也。</p><p>　　申公	蔡仲		九世至惠侯。</p><p>　　昭王瑕</p><p>　　《索隱》：音遐。宋衷云「昭王南伐楚，辛由靡為右，涉漢中流而隕，由靡承王，遂卒不復。周乃侯其後于西翟也。」南巡不返。不赴，諱之。</p><p>　　考公	乙公	武侯	旁皋	熊黮</p><p>　　《索隱》：吐感反，又徒感反，又杜減反。鄒氏又作點音。</p><p>　　宋公	孝伯	相公	蔡伯	太伯	</p><p>　　穆王滿。作甫刑。荒服不至。	煬公，考公弟。	癸公	成侯	大几	熊勝	丁公	嗣伯	孝公	宮侯	仲君	</p><p>　　恭王伊扈	幽公	哀公	厲侯	大駱	熊煬	湣公，丁公弟。	疌伯</p><p>　　《索隱》：音捷。</p><p>　　愼公	厲侯	宮伯	</p><p>　　懿王堅。周道衰，詩人作刺。	魏公</p><p>　　《索隱》：《系本》作為「微公」，名弗其。</p><p>　　胡公	靖侯	非子	熊渠	煬公，湣公弟。	靖伯	幽公	武侯	孝伯	</p><p>　　孝王方，懿王弟。	厲公	獻公弒胡公。		秦侯	熊無康	厲公	貞伯	釐公		夷伯	</p><p>　　夷王燮，懿王子。	獻公，厲公弟。	武公		公伯	熊鷙紅	釐公	頃侯				</p><p>　　厲王胡。以惡聞過亂，出奔，遂死於彘。	眞公			秦仲	熊延，紅弟。		釐侯				</p><p>　　共和，</p><p>　　《索隱》：周召二公共相王室，故曰共和。皇甫謐云「共伯和干王位，」以共國，伯爵，和其名也。干王位，言篡也。與史遷之說不同蓋異說耳。二伯行政。</p><p>　　武公，眞公弟。				熊勇						</p><p>　　　　張夫子問褚先生曰：<span class="inlinecomment一"><span class="number">一</span></span>「詩言契、后稷皆無父而生。今案諸傳記咸言有父，父皆黃帝子也，<span class="inlinecomment一"><span class="number">二</span></span>得無與《詩》謬乎？」<span class="inlinecomment一">佛弟子孫守真按：：「謬乎」原《中華文化網》所錄之《瀚典》本作「謬秋」，至今《漢籍電子文獻資料庫》仍未改也。已「錯誤通報」已，不知何日見悛。感恩感恩南無阿彌陀佛</span></p><p><span class="inlay2">　<span class="inlinecomment一"><span class="number">一</span></span>《索隱》：褚先生名少孫，元成閒為博士。張夫子，未詳也。</span></p><p><span class="inlay2">　<span class="inlinecomment一"><span class="number">二</span></span>《索隱》：案：上契及后稷皆帝嚳子，此云「黃帝子」者，謂是黃帝之子孫耳。案：嚳是黃帝曾孫，而契、棄是玄孫，故云也。</span></p><p>　　　　褚先生曰：「不然。詩言契生於卵，后稷人跡者，欲見其有天命精誠之意耳。鬼神不能自成，須人而生，柰何無父而生乎！一言有父，一言無父，信以傳信，疑以傳疑，故兩言之。堯知契、稷皆賢人，天之所生，故封之契七十里，後十餘世至湯，王天下。堯知后稷子孫之後王也，故益封之百里，其後世且千歲，至文王而有天下。《詩傳》曰：『湯之先為契，無父而生。契母與姊妹浴於玄丘水，有燕銜卵墮之，契母得，故含之，誤吞之，卽生契。<span class="inlinecomment一"><span class="number">一</span></span>契生而賢，堯立為司徒，姓之曰子氏。子者茲；茲，益大也。詩人美而頌之曰「殷社<span class="inlinecomment一"><span class="number">二</span></span>芒芒，天命玄鳥，降而生商」。商者質，殷號也。文王之先為后稷，后稷亦無父而生。后稷母為姜嫄，<span class="inlinecomment一"><span class="number">三</span></span>出見大人蹟而履踐之，知於身，則生后稷。姜嫄以為無父，賤而棄之道中，牛羊避不踐也。抱之山中，<span class="inlinecomment一"><span class="number">四</span></span>山者養之。又捐之大澤，鳥覆席食之。姜嫄怪之，於是知其天子，乃取長之。堯知其賢才，立以為大農，姓之曰姬氏。姬者，本也。詩人美而頌之曰「厥初生民」，深修益成，而道后稷之始也。』孔子曰：『昔者堯命契為子氏，為有湯也。命后稷為姬氏，為有文王也。大王命季歷，明天瑞也。太伯之吳，遂生源也。』<span class="inlinecomment一"><span class="number">五</span></span>天命難言，非聖人莫能見。舜、禹、契、后稷皆黃帝子孫也。黃帝策天命而治天下，德澤深後世，故其子孫皆復立為天子，是天之報有德也。人不知，以為氾從布衣匹夫起耳。夫布衣匹夫安能無故而起王天下乎？其有天命然。」</p><p><span class="inlay2">　<span class="inlinecomment一"><span class="number">一</span></span>《索隱》：有娀氏女曰簡狄，浴於玄丘水，出詩緯。《殷本紀》云玄鳥翔水遺卵，娀簡狄取而吞之也。</span></p><p><span class="inlay2">　<span class="inlinecomment一"><span class="number">二</span></span>《集解》：詩云「土」。</span></p><p><span class="inlay2">　<span class="inlinecomment一"><span class="number">三</span></span>《索隱》：有郃氏之女也。韋昭云「姜，姓；嫄，字也」。</span></p><p><span class="inlay2">　<span class="inlinecomment一"><span class="number">四</span></span>《集解》：抱，普茅反。　《索隱》：抱，普交反，又如字。</span></p><p><span class="inlay2">　<span class="inlinecomment一"><span class="number">五</span></span>《索隱》：言太伯之讓季歷居吳不反者，欲使傳文王、武王撥亂反正，成周道，遂天下生生之源本也。</span></p><p>　　　　「黃帝後世何王天下之久遠邪？」</p><p>　　　　曰：「傳云天下之君王為萬夫之黔首請贖民之命者帝，有福萬世。黃帝是也。五政明則修禮義，因天時舉兵征伐而利者王，有福千世。蜀王，黃帝後世也，<span class="inlinecomment一"><span class="number">一</span></span>至今在漢西南五千里，常來朝降，輸獻於漢，非以其先之有德，澤流後世邪？行道德豈可以忽乎哉！<span class="inlinecomment一">孫守真按：此「乎」原亦誤作「秋」，已詳前。</span>人君王者舉而觀之。漢大將軍霍子孟名光者，亦黃帝後世也。<span class="inlinecomment一"><span class="number">二</span></span>此可為博聞遠見者言，固難為淺聞者說也。何以言之？古諸侯以國為姓。霍者，國名也。武王封弟叔處於霍，後世晉獻公滅霍公，後世為庶民，往來居平陽。平陽在河東，河東晉地，分為衞國。以詩言之，亦可為周世。周起后稷，后稷無父而生。以三代世傳言之，后稷有父名高辛；高辛，黃帝曾孫。黃帝終始傳曰：<span class="inlinecomment一"><span class="number">三</span></span>『漢興百有餘年，有人不短不長，出（自）\〔白〕燕之鄕，<span class="inlinecomment一"><span class="number">四</span></span>持天下之政，時有嬰兒主，<span class="inlinecomment一"><span class="number">五</span></span>欲行車。』<span class="inlinecomment一"><span class="number">六</span></span>霍將軍者，本居平陽（自）\〔白〕燕。臣為郎時，與方士考功<span class="inlinecomment一"><span class="number">七</span></span>會旗亭下，<span class="inlinecomment一"><span class="number">八</span></span>為臣言。豈不偉哉！」<span class="inlinecomment一"><span class="number">九</span></span></p><p><span class="inlay2">　<span class="inlinecomment一"><span class="number">一</span></span>《索隱》：案：《系本》蜀無姓，相承云黃帝後。且黃帝二十五子，分封賜姓，或於蠻夷，蓋當然也。《蜀王本紀》云朱提有男子杜宇從天而下，自稱望帝，亦蜀王也。則杜姓出唐杜氏，蓋陸終氏之胤，亦黃帝之後也。　《正義》：譜記普云蜀之先肇於人皇之際。黃帝與子昌意娶蜀山氏女，生帝竩，立，封其支庶於蜀，歷虞夏商。周衰，先稱王者蠶叢，國破，子孫居姚、巂等處。</span></p><p><span class="inlay2">　<span class="inlinecomment一"><span class="number">二</span></span>《索隱》：案：《系本》云霍國，眞姓後。周武王封其弟叔處於霍。是姬姓亦黃帝後。</span></p><p><span class="inlay2">　<span class="inlinecomment一"><span class="number">三</span></span>索蓋謂五行讖緯之說，若今之童謠言。</span></p><p><span class="inlay2">　<span class="inlinecomment一"><span class="number">四</span></span>《正義》：一作「白彘」。案：霍光，平陽人。平陽今晉州霍邑，本秦時霍伯國，漢為彘縣，後漢改彘曰永安，隋又改為霍邑。遍檢記傳，無「白燕」之名，疑「白彘」是鄕之名。</span></p><p><span class="inlay2">　<span class="inlinecomment一"><span class="number">五</span></span>《索隱》：謂昭帝也。</span></p><p><span class="inlay2">　<span class="inlinecomment一"><span class="number">六</span></span>《索隱》：言霍光持政擅權，逼帝令如卻行車，使不前也。</span></p><p><span class="inlay2">　<span class="inlinecomment一"><span class="number">七</span></span>《正義》：謂年老為方士最功也。</span></p><p><span class="inlay2">　<span class="inlinecomment一"><span class="number">八</span></span>《集解》：西京賦曰：「族亭五里。」薛綜曰：「旗亭，市樓也。立旗於上，故取名焉。」</span></p><p><span class="inlay2">　<span class="inlinecomment一"><span class="number">九</span></span>《索隱》：褚先生蓋腐儒也。設主客，引詩傳，云契、棄無父，及據帝系皆帝嚳之子，是也。而末引蜀王、霍光，竟欲證何事？而言之不經，蕪穢正史，輒云「豈不偉哉」，一何誣也！</span></p><p><span class="inlay2">　【《索隱》述贊】：高辛之胤，大啟禎祥。脩己吞薏，石紐興王。天命玄鳥，簡秋生商。姜嫄履跡，祚流岐昌。俱膺曆運，互有興亡。風餘周召，刑措成康。出彘之後，諸侯日彊。</span></p></div></c-box>
</body>
</html>

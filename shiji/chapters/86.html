
<!DOCTYPE html>

<html lang="en">
<head>
<meta charset="utf-8"/>
<meta content="width=device-width, initial-scale=1.0" name="viewport"/>
<link href="/shenhai/style/DragonIconGreen.png" rel="shortcut icon" type="image/png"/>
<link href="/shenhai/style/style.css" rel="stylesheet"/>
<script defer="" src="/shenhai/js/format.js"></script>
<title> 史記三家注 </title>
</head>
<body>
<c-box>
<header>
<h2>史記卷八十六·刺客列傳第二十六
</h2>
</header>
<div class="juanku">
<div><a href="../">返</a></div>
<div><a href="85.html">右</a></div>
<div><a href="87.html">左</a></div>
</div>
<div class="juan"><h2>史記卷八十六</h2></div><div class="juan"><h2>刺客列傳第二十六</h2><p>　　曹沫者，魯人也，<span class="inlay1"><span class="number">一</span></span>以勇力事魯莊公。莊公好力。曹沫為魯將，與齊戰，三敗北。魯莊公懼，乃獻遂邑之地以和。<span class="inlay1"><span class="number">二</span></span>猶復以為將。</p><p><span class="inlay2">　<span class="inlay1"><span class="number">一</span></span>《索隱》：沫音亡葛反。《左傳》、《穀梁》並作「曹劌」，然則沫宜音劌，沫劌聲相近而字異耳。此作「曹沫」，事約《公羊》為說，然彼無其名，直云「曹子」而已。且《左傳》魯莊十年，戰於長勺，用曹劌謀敗齊，而無劫桓公之事。十三年盟於柯，《公羊》始論曹子。《穀梁》此年惟雲「曹劌之盟，信齊侯也」，又記不具行事之時。</span></p><p><span class="inlay2">　<span class="inlay1"><span class="number">二</span></span>《索隱》：《左傳》「齊人滅遂」，杜預云「遂國在濟北蛇丘縣東北也」。《正義》：故城在兗州龔丘縣西北七十六里也。</span></p><p>　　齊桓公許與魯會於柯而盟。<span class="inlay1"><span class="number">一</span></span>桓公與莊公旣盟於壇上，曹沫執匕首劫齊桓公，<span class="inlay1"><span class="number">二</span></span>桓公左右莫敢動，而問曰：「子將何欲？」<span class="inlay1"><span class="number">三</span></span>曹沫曰：「齊強魯弱，而大國侵魯亦甚矣。今魯城壞卽壓齊境，<span class="inlay1"><span class="number">四</span></span>君其圖之。」桓公乃許盡歸魯之侵地。旣已言，曹沫投其匕首，下壇，北面就羣臣之位，顏色不變，辭令如故。桓公怒，欲倍其約。<span class="inlay1"><span class="number">五</span></span>管仲曰：「不可。夫貪小利以自快，棄信於諸侯，失天下之援，不如與之。」於是桓公乃遂割魯侵地，曹沫三戰所亡地盡復予魯。</p><p><span class="inlay2">　<span class="inlay1"><span class="number">一</span></span>《索隱》：杜預云：「濟北東阿，齊之柯邑，猶祝柯今為祝阿也。」</span></p><p><span class="inlay2">　<span class="inlay1"><span class="number">二</span></span>《索隱》：匕音比。劉氏云「短劍也」。《鹽鐵論》以為長尺八寸，其頭類匕，故云「匕首」也。</span></p><p><span class="inlay2">　<span class="inlay1"><span class="number">三</span></span>《索隱》：《公羊傳》曰：「《管子》進曰：『君何求？』」何休注云：「桓公卒不能應，管仲進為言之也。」</span></p><p><span class="inlay2">　<span class="inlay1"><span class="number">四</span></span>《索隱》：齊魯鄰接，今齊數侵魯，魯之城壞，卽壓近齊之境也。</span></p><p><span class="inlay2">　<span class="inlay1"><span class="number">五</span></span>《索隱》：倍音佩也。</span></p><p>　　其後百六十有七年而吳有專諸之事。<span class="inlay1"><span class="number">一</span></span></p><p><span class="inlay2">　<span class="inlay1"><span class="number">一</span></span>《索隱》：「專」字亦作「剸」，音同。《左傳》作「鱄設諸」。</span></p><p><br/>　　專諸者，吳堂邑人也。<span class="inlay1"><span class="number">一</span></span>伍子胥之亡楚而如吳也，知專諸之能。伍子胥旣見吳王僚，說以伐楚之利。吳公子光曰：「彼伍員父兄皆死於楚而員言伐楚，欲自為報私讎也，非能為吳。」吳王乃止。伍子胥知公子光之欲殺吳王僚，乃曰：「彼光將有內志，未可說以外事。」<span class="inlay1"><span class="number">二</span></span>乃進專諸於公子光。</p><p><span class="inlay2">　<span class="inlay1"><span class="number">一</span></span>《索隱》：《地理志》臨淮有堂邑縣。</span></p><p><span class="inlay2">　<span class="inlay1"><span class="number">二</span></span>《索隱》：言其將有內難弒君之志，且對外事生文。《吳世家》曰「知光有他志」。</span></p><p>　　光之父曰吳王諸樊。諸樊弟三人：次曰餘祭，<span class="inlay1"><span class="number">一</span></span>次曰夷眛，<span class="inlay1"><span class="number">二</span></span>次曰季子札。諸樊知季子札賢而不立太子，以次傳三弟，欲卒致國於季子札。諸樊旣死，傳餘祭。餘祭死，傳夷眛。夷眛死，當傳季子札；季子札逃不肯立，吳人乃立夷眛之子僚為王。公子光曰：「使以兄弟次邪，季子當立；必以子乎，則光眞適嗣，當立。」故嘗陰養謀臣以求立。</p><p><span class="inlay2">　<span class="inlay1"><span class="number">一</span></span>《索隱》：祭音側界反。</span></p><p><span class="inlay2">　<span class="inlay1"><span class="number">二</span></span>《索隱》：亡葛反。《公羊》作「餘末」。</span></p><p>　　光旣得專諸，善客待之。九年而楚平王死。<span class="inlay1"><span class="number">一</span></span>春，吳王僚欲因楚喪，使其二弟公子蓋餘、屬庸<span class="inlay1"><span class="number">二</span></span>將兵圍楚之𤅬；<span class="inlay1"><span class="number">三</span></span>使延陵季子於晉，以觀諸侯之變。楚發兵絕吳將蓋餘、屬庸路，吳兵不得還。於是公子光謂專諸曰：「此時不可失，不求何獲！<span class="inlay1">孫守真按：倒序重組+添字還原：不求而欲獲何、不求何有收獲。</span>且光眞王嗣，當立，季子雖來，不吾廢也。」<span class="inlay1">孫守真按：倒序重組：不廢吾也。</span>專諸曰：「王僚可殺也。母《老子》弱，而兩弟將兵伐楚，楚絕其後。方今吳外困於楚，而內空無骨鯁之臣，是無如我何。」<span class="inlay1"><span class="number">四</span></span>公子光頓首曰：「光之身，子之身也。」</p><p><span class="inlay2">　<span class="inlay1"><span class="number">一</span></span>《索隱》：《春秋》昭二十六年「楚子居卒」是也。《吳世家》云「十二年」，此云「九年」，並誤。據表乃《左傳》合在僚之十一年也。</span></p><p><span class="inlay2">　<span class="inlay1"><span class="number">二</span></span>《索隱》：屬音燭。二子，僚之弟也。《左傳》作掩餘、屬庸。掩蓋義同，屬燭字相亂耳。</span></p><p><span class="inlay2">　<span class="inlay1"><span class="number">三</span></span>《索隱》：事在魯昭二十七年。《地理志》廬江有灊縣，天柱山在南。音潛。杜預《左傳》注云「灊，楚邑，在廬江六縣西南也」。　《正義》：灊故城在壽州霍山縣東二百步。</span></p><p><span class="inlay2">　<span class="inlay1"><span class="number">四</span></span>《索隱》：《左傳》直云「王可殺也，母《老子》弱，是無若我何」。則是專設諸度僚可殺，言其少援救，故云「無柰我何」。太史公採其意，且據上文，因複加以兩弟將兵外困之辭。而服虔、杜預見左氏下文云「我爾身也」，「以其子為卿」，遂彊解「是無如我何」猶言「我無若是，謂專諸欲以老弱托光」，義非允愜。王肅之說，亦依《史記》也。</span></p><p>　　四月丙子，<span class="inlay1"><span class="number">一</span></span>光伏甲士<span class="inlay1"><span class="number">二</span></span>於窟室中，<span class="inlay1"><span class="number">三</span></span>而具酒請王僚。<span class="inlay1">孫守真按：具備，同義複詞。</span>王僚使兵陳自宮至光之家，門戶階陛左右，皆王僚之親戚也。夾立侍，皆持長鈹。<span class="inlay1"><span class="number">四</span></span>酒旣酣，公子光詳為<span class="inlay1"><span class="number">五</span></span>足疾，入窟室中，使專諸置匕首魚炙之腹中<span class="inlay1"><span class="number">六</span></span>而進之。旣至王前，專諸擘魚，因以匕首刺<span class="inlay1"><span class="number">七</span></span>王僚，王僚立死。左右亦殺專諸，王人擾亂。公子光出其伏甲以攻王僚之徒，盡滅之，遂自立為王，是為闔閭。闔閭乃封專諸之子以為上卿。</p><p><span class="inlay2">　<span class="inlay1"><span class="number">一</span></span>《索隱》：注僚之十二年夏也，吳系家以為十三年，非也。左氏經傳唯言「夏四月」，《公羊》、《穀梁》無傳，經更與《左氏》、《吳系家》同。此傳稱「丙子」，當有所據，不知出何書。</span></p><p><span class="inlay2">　<span class="inlay1"><span class="number">二</span></span>《索隱》：《左傳》曰「伏甲」，謂甲士也。下文云「出其伏甲以攻王」。</span></p><p><span class="inlay2">　<span class="inlay1"><span class="number">三</span></span>《集解》：徐廣曰：「窟，一作『空』。」</span></p><p><span class="inlay2">　<span class="inlay1"><span class="number">四</span></span>《集解》：音披。《索隱》：音披，兵器也。劉逵吳都賦注「鈹，兩刃小刀」。</span></p><p><span class="inlay2">　<span class="inlay1"><span class="number">五</span></span>《索隱》：上音陽，下如字。《左傳》曰「光偽足疾」，此云「詳」，詳卽偽也。或讀此「為」字音偽，非也。豈詳偽重言耶？</span></p><p><span class="inlay2">　<span class="inlay1"><span class="number">六</span></span>《集解》：徐廣曰：「炙，一作『炮』。」《正義》：炙，者夜反。</span></p><p><span class="inlay2">　<span class="inlay1"><span class="number">七</span></span>《索隱》：刺音七賜反。</span></p><p>　　其後七十餘年而晉有豫讓之事。<span class="inlay1"><span class="number">一</span></span></p><p><span class="inlay2">　<span class="inlay1"><span class="number">一</span></span>《集解》：徐廣曰：「闔閭元年至三晉滅智伯六十二年。豫讓一作『襄』。」</span></p><p><br/>　　豫讓者，晉人也，<span class="inlay1"><span class="number">一</span></span>故嘗事範氏及中行氏，而無所知名<span class="inlay1"><span class="number">二</span></span>。去而事智伯，<span class="inlay1"><span class="number">三</span></span>智伯甚尊寵之。及智伯伐趙襄子，趙襄子與韓、魏合謀滅智伯，滅智伯之後而三分其地。趙襄子最怨智伯，<span class="inlay1"><span class="number">四</span></span>漆其頭以為飲器。<span class="inlay1"><span class="number">五</span></span>豫讓遁逃山中，曰：「嗟乎！士為知己者死，女為說己者容。今智伯知我，我必為報讎而死，以報智伯，則吾魂魄不愧矣。」<span class="inlay1">孫守真按：不=無。</span>乃變名姓為刑人，入宮塗廁，<span class="inlay1">孫守真按：宮中之途廁。</span>中挾匕首，欲以刺襄子。襄子如廁，心動，執問塗廁之刑人，則豫讓，內持刀兵，曰：「欲為智伯報仇！」左右欲誅之。襄子曰：「彼義人也，吾謹避之耳。且智伯亡無後，而其臣欲為報仇，此天下之賢人也。」卒醳去之。<span class="inlay1"><span class="number">六</span></span><span class="inlay1">孫守真按：醳=釋，字形結構換部首。</span></p><p><span class="inlay2">　<span class="inlay1"><span class="number">一</span></span>《索隱》：案：此傳所說，皆約《戰國策》文。</span></p><p><span class="inlay2">　<span class="inlay1"><span class="number">二</span></span>《索隱》：案：《左傳》範氏謂昭子吉射也。自士會食邑於範，後因以邑為氏。中行氏，中行《文子》荀寅也。自荀林父將中行後，因以官為氏。</span></p><p><span class="inlay2">　<span class="inlay1"><span class="number">三</span></span>《索隱》：案：智伯，襄子荀瑤也。襄子，林父弟荀首之後。範、中行、智伯事已具《趙系家》。</span></p><p><span class="inlay2">　<span class="inlay1"><span class="number">四</span></span>《索隱》：謂初則醉以酒，後又率韓、魏水灌晉陽，城不沒者三板，故怨深也。</span></p><p><span class="inlay2">　<span class="inlay1"><span class="number">五</span></span>《索隱》：案：大宛傳曰「匈奴破月氐王，以其頭為飲器」。裴氏注彼引韋昭云「飲器，椑榼也」。晉灼曰「飲器，虎子也」。皆非。椑榼所以盛酒耳，非用飲者。晉氏以為褻器者，以《韓子》、《呂氏春秋》並云襄子漆智伯頭為溲杅，故云。　《正義》：劉云：「酒器也，每賓會設之，示恨深也。」按：諸先儒說恐非。</span></p><p><span class="inlay2">　<span class="inlay1"><span class="number">六</span></span>《索隱》：卒，足律反。醳音釋，字亦作「釋」。</span></p><p>　　居頃之，豫讓又漆身為厲，<span class="inlay1"><span class="number">一</span></span>吞炭為啞，<span class="inlay1"><span class="number">二</span></span>使形狀不可知，<span class="inlay1">孫守真按：斷句+單字想複詞：形容狀貌。</span>行乞於市。其妻不識也。行見其友，其友識之，曰：「汝非豫讓邪？」曰：「我是也。」其友為泣曰：「以子之才，委質而臣事襄子，襄子必近幸子。近幸子，乃為所欲，<span class="inlay1"><span class="number">三</span></span>顧不易邪？<span class="inlay1"><span class="number">四</span></span>何乃殘身苦形，欲以求報襄子，不亦難乎！」豫讓曰：「旣已委質臣事人，而求殺之，是懷二心以事其君也。且吾所為者<span class="inlay1"><span class="number">五</span></span>極難耳！然所以為此者，將以愧天下後世之為人臣懷二心以事其君者也。」<span class="inlay1"><span class="number">六</span></span></p><p><span class="inlay2">　<span class="inlay1"><span class="number">一</span></span>《集解》：音賴。《索隱》：癘音賴。賴，惡瘡病也。凡漆有毒，近之多患瘡腫，若賴病然，故豫讓以漆塗身，令其若癩耳。然厲賴聲相近，古多假「厲」為「賴」，今之「癩」字從「疒」，故楚有賴鄕，亦作「厲」字，《戰國策》說此亦作「厲」字。</span></p><p><span class="inlay2">　<span class="inlay1"><span class="number">二</span></span>《索隱》：啞音烏雅反。謂喑病。《戰國策》云：「漆身為厲，滅須去眉，以變其容，為乞食人。其妻曰：『狀貌不似吾夫，何其音之甚相類也？』讓遂吞炭以變其音也。」</span></p><p><span class="inlay2">　<span class="inlay1"><span class="number">三</span></span>《索隱》：謂因得殺襄子。</span></p><p><span class="inlay2">　<span class="inlay1"><span class="number">四</span></span>《索隱》：顧，反也。耶，不定之辭。反不易耶，言其易也。</span></p><p><span class="inlay2">　<span class="inlay1"><span class="number">五</span></span>《索隱》：劉氏云：「謂今為癘啞也。」</span></p><p><span class="inlay2">　<span class="inlay1"><span class="number">六</span></span>《索隱》：言寧為厲而自刑，不可求事襄子而行殺，則恐傷人臣之義而近賊，非忠也。</span></p><p>　　旣去，頃之，襄子當出，豫讓伏於所當過之橋下。<span class="inlay1"><span class="number">一</span></span>襄子至橋，馬驚，襄子曰：「此必是豫讓也。」使人問之，果豫讓也。於是襄子乃數豫讓曰：「子不嘗事范、中行氏乎？智伯盡滅之，而子不為報讎，而反委質臣於智伯。智伯亦已死矣，而子獨何以為之報讎之深也？」豫讓曰：「臣事范、中行氏，范、中行氏皆衆人遇我，我故衆人報之。至於智伯，國士遇我，我故國士報之。」襄子喟然歎息而泣曰：「嗟乎豫子！子之為智伯，名旣成矣，而寡人赦子，亦已足矣。子其自為計，寡人不複釋子！」使兵圍之。豫讓曰：「臣聞明主不掩人之美，而忠臣有死名之義。前君已寬赦臣，天下莫不稱君之賢。今日之事，臣固伏誅，然願請君之衣而擊之，焉以致報讎之意，<span class="inlay1">孫守真按：斷句，焉當屬上讀；否則則通「於」字，皆語助也。</span>則雖死不恨。非所敢望也，敢布腹心！」於是襄子大義之，乃使使持衣與豫讓。豫讓拔劍三躍而擊之，<span class="inlay1"><span class="number">二</span>孫守真按：躍進，同義複詞。</span>曰：「吾可以下報智伯矣！」遂伏劍自殺。死之日，趙國志士聞之，皆為涕泣。</p><p><span class="inlay2">　<span class="inlay1"><span class="number">一</span></span>《正義》：汾橋下架水，在幷州晉陽縣東一里。</span></p><p><span class="inlay2">　<span class="inlay1"><span class="number">二</span></span>《索隱》：《戰國策》曰：「衣盡出血。襄子回車，車輪未周而亡。」此不言衣出血者，太史公恐涉怪妄，故略之耳。</span></p><p>　　其後四十餘年而軹有聶政之事。<span class="inlay1"><span class="number">一</span></span></p><p><span class="inlay2">　<span class="inlay1"><span class="number">一</span></span>《集解》：自三晉滅智伯至殺俠累，五十七年。</span></p><p><br/>　　聶政者，軹深井里人也。<span class="inlay1"><span class="number">一</span></span>殺人避仇，與母、姊如齊，以屠為事。</p><p><span class="inlay2">　<span class="inlay1"><span class="number">一</span></span>《索隱》：《地理志》河內有軹縣。深井，軹縣之里名也。《正義》：在懷州濟源縣南三十里。</span></p><p>　　久之，濮陽嚴仲子<span class="inlay1"><span class="number">一</span></span>事韓哀侯，<span class="inlay1"><span class="number">二</span></span>與韓相俠累<span class="inlay1"><span class="number">三</span></span>有卻。<span class="inlay1"><span class="number">四</span></span>嚴仲子恐誅，亡去，游求人可以報俠累者。至齊，齊人或言聶政勇敢士也，避仇隱於屠者之閒。嚴仲子至門請，數反，然後具酒自暢<span class="inlay1"><span class="number">五</span>孫守真按：暢=觴，字形結構換部首部件耳。</span>聶政母前。酒酣，嚴仲子奉黃金百溢，前為聶政母壽。聶政驚怪其厚，固謝嚴仲子。嚴仲子固進，而聶政謝曰：「臣幸有老母，家貧，客游以為狗屠，可以旦夕得甘毳<span class="inlay1"><span class="number">六</span></span>以養親。親供養備，<span class="inlay1">孫守真按：具備，同義複詞。足。</span>不敢當仲子之賜。」嚴仲子闢人，因為聶政言曰：<span class="inlay1">孫守真按：斷句+單字想複詞+添字還原：因而為。</span>「臣有仇，而行游諸侯衆矣；然至齊，竊聞足下義甚高，故進百金者，將用為大人粗糲之費，<span class="inlay1"><span class="number">七</span>孫守真按：單字想複詞：大人不在家、家裡沒大人的大人。</span>得以交足下之驩，豈敢以有求望邪！」<span class="inlay1">孫守真按：斷句：豈敢以有求.望邪！</span>聶政曰：「臣所以降志辱身<span class="inlay1"><span class="number">八</span></span>居市井屠者，徒幸以養老母；老母在，政身未敢以許人也。」<span class="inlay1"><span class="number">九</span></span>嚴仲子固讓，<span class="inlay1">孫守真按：廉讓、讓與之讓，單字想複詞。</span>聶政竟不肯受也。然嚴仲子卒備賓主之禮而去。</p><p><span class="inlay2">　<span class="inlay1"><span class="number">一</span></span>《索隱》：高誘曰：「嚴遂，字仲子。」</span></p><p><span class="inlay2">　<span class="inlay1"><span class="number">二</span></span>《索隱》：案：表聶政殺俠累在列侯三年。列侯生文侯，文侯生哀侯，凡更三代，哀侯六年為韓嚴所殺。今言仲子事哀侯，恐非其實。且太史公聞疑傳疑，事難旳據，欲使兩存，故表、傳各異。</span></p><p><span class="inlay2">　<span class="inlay1"><span class="number">三</span></span>《索隱》：上古夾反，下力追反。案：《戰國策》俠累名傀也。</span></p><p><span class="inlay2">　<span class="inlay1"><span class="number">四</span></span>《索隱》：《戰國策》云：「韓傀相韓，嚴遂重於君，二人相害也。嚴遂舉韓傀之過，韓傀叱之於朝，嚴遂拔劍趨之，以救解。」是有卻之由也。</span></p><p><span class="inlay2">　<span class="inlay1"><span class="number">五</span></span>《集解》：徐廣曰：「一作『賜』。」《索隱》：徐氏云一作「賜」。案：《戰國策》作「觴」，近為得也。《正義》：數，色吏反。</span></p><p><span class="inlay2">　<span class="inlay1"><span class="number">六</span></span>《集解》：此芮反。《索隱》：鄒氏音脃，二義相通也。</span></p><p><span class="inlay2">　<span class="inlay1"><span class="number">七</span></span>《正義》：糲猶粗米也，脫粟也。韋昭云：「古者名男子為丈夫，尊婦嫗為大人。《漢書》宣元六王傳『王遇大人益解，為大人乞骸去』。按大人，憲王外祖母。古詩云『三日斷五疋，大人故言遲』是也。」</span></p><p><span class="inlay2">　<span class="inlay1"><span class="number">八</span></span>《索隱》：言其心志與身本應高潔，今乃卑下其志，屈辱其身。《論語》孔子謂「柳下惠降志辱身」是也。</span></p><p><span class="inlay2">　<span class="inlay1"><span class="number">九</span></span>《索隱》：《禮記》曰：「父母存，不許友以死。」</span></p><p>　　久之，聶政母死。旣已葬，除服，聶政曰：「嗟乎！政乃市井之人，<span class="inlay1"><span class="number">一</span></span>鼓刀以屠；<span class="inlay1">孫守真按：七星大法：以剁刀行如打鼓，故以喻也。不要死在一點上，永遠注意對立面。文學語言。</span>而嚴仲子乃諸侯之卿相也，不遠千里，枉車騎而交臣。臣之所以待之，至淺鮮矣，未有大功可以稱者，而嚴仲子奉百金為親壽，我雖不受，然是者徒深知政也。<span class="inlay1">孫守真按：記者的者。單字想複詞。是=此。∴是者=此人。徒，獨，但，ㄊㄨˊ。字形結構兼音義·雙聲通假·一聲之轉。下文已用「獨」，故抽換字面爾。</span>夫賢者以感忿睚眥之意而親信窮僻之人，<span class="inlay1">孫守真按：不見題目只見關鍵字+單字想複詞：窮鄉僻壤。</span>而政獨安得嘿然而已乎！且前日要政，政徒以老母；老母今以天年終，政將為知己者用。」乃遂西至濮陽，見嚴仲子曰：「前日所以不許仲子者，徒以親在；今不幸而母以天年終。仲子所欲報仇者為誰？請得從事焉！」嚴仲子具告曰：「臣之仇韓相俠累，俠累又韓君之季父也，宗族盛多，居處兵衞甚設，臣欲使人刺之，（衆）終莫能就。今足下幸而不棄，請益其車騎壯士可為足下輔翼者。」聶政曰：「韓之與衞，相去中閒不甚遠，<span class="inlay1"><span class="number">二</span>孫守真按：ㄐ丨ㄢˋ，間隔ㄐ丨ㄢˋ ㄍㄜˊ，同義複詞。閒=間，字形結構換部首部件耳。</span>今殺人之相，相又國君之親，此其勢不可以多人，多人不能無生得失，<span class="inlay1"><span class="number">三</span>孫守真按：無=不。蓋《史記》「無、不」互用。</span>生得失則語泄，語泄是韓舉國而與仲子為讎，<span class="inlay1"><span class="number">四</span></span>豈不殆哉！」遂謝車騎人徒，聶政乃辭獨行。</p><p><span class="inlay2">　<span class="inlay1"><span class="number">一</span></span>《正義》：古者相聚汲水，有物便賣，因成市，故云「市井」。</span></p><p><span class="inlay2">　<span class="inlay1"><span class="number">二</span></span>《索隱》：高誘曰：「韓都潁川陽翟，衞都東郡濮陽，故曰『閒不遠』也。」</span></p><p><span class="inlay2">　<span class="inlay1"><span class="number">三</span></span>《索隱》：無生得。《戰國策》作「無生情」，言所將人多，或生異情，故語泄。此云「生得」，言將多人往殺俠累後，又被生擒而事泄，亦兩俱通也。</span></p><p><span class="inlay2">　<span class="inlay1"><span class="number">四</span></span>《集解》：徐廣曰：「一作『難』。」《索隱》：徐注云一作「難」。《戰國策》譙周亦同。</span></p><p>　　杖劍至韓，韓相俠累方坐府上，持兵戟而衞侍者甚衆。聶政直入，上階刺殺俠累，<span class="inlay1"><span class="number">一</span></span>左右大亂。聶政大呼，所擊殺者數十人，因自皮面決眼，<span class="inlay1"><span class="number">二</span></span>自屠出腸，遂以死。</p><p><span class="inlay2">　<span class="inlay1"><span class="number">一</span></span>《集解》：徐廣曰：「韓烈侯三年三月，盜殺韓相俠累。俠累名傀。《戰國策》曰『有東孟之會』，又云『聶政刺韓傀，兼中哀侯』。」　《索隱》：《戰國策》曰：「政直入，上階刺韓傀，傀走而抱哀侯，聶政刺之，兼中哀侯。」高誘曰：「東孟，地名也。</span></p><p><span class="inlay2">　<span class="inlay1"><span class="number">二</span></span>《索隱》：皮面謂以刀割其面皮，欲令人不識。決眼謂出其眼睛。《戰國策》作「抉眼」，此「決」亦通，音烏穴反。</span></p><p>　　韓取聶政尸暴於市，<span class="inlay1"><span class="number">一</span></span>購問莫知誰子。於是韓（購）縣\〔購〕之，有能言殺相俠累者予千金。久之莫知也。</p><p><span class="inlay2">　<span class="inlay1"><span class="number">一</span></span>《正義》：暴，蒲酷反。</span></p><p>　　政姊榮<span class="inlay1"><span class="number">一</span></span>聞人有刺殺韓相者，賊不得，<span class="inlay1">孫守真按：倒序重組：不得賊。</span>國不知其名姓，暴其尸而縣之千金，乃於邑<span class="inlay1"><span class="number">二</span></span>曰：「其是吾弟與？嗟乎，嚴仲子知吾弟！」立起，如韓，之市，而死者果政也，伏尸哭極哀，曰：「是軹深井里所謂聶政者也。」市行者諸衆人皆曰：「此人暴虐吾國相，王縣購其名姓千金，夫人不聞與？何敢來識之也？」榮應之曰：「聞之。然政所以蒙污辱自棄於市販之閒者，為老母幸無恙，<span class="inlay1"><span class="number">三</span></span>妾未嫁也。親旣以天年下世，妾已嫁夫，嚴仲子乃察舉吾弟困污之中<span class="inlay1"><span class="number">四</span></span>而交之，澤厚矣，可柰何！士固為知己者死，今乃以妾尚在之故，重自刑以絕從，<span class="inlay1"><span class="number">五</span></span>妾其柰何畏歿身之誅，終滅賢弟之名！」大驚韓市人。乃大呼天者三，卒於邑悲哀而死政之旁。</p><p><span class="inlay2">　<span class="inlay1"><span class="number">一</span></span>《集解》：一作「嫈」。《索隱》：榮，其姊名也。《戰國策》無「榮」字。</span></p><p><span class="inlay2">　<span class="inlay1"><span class="number">二</span></span>《索隱》：劉氏云：「煩冤愁苦。」</span></p><p><span class="inlay2">　<span class="inlay1"><span class="number">三</span></span>《索隱》：《爾雅》云「恙，憂也」。《楚詞》云「還及君之無恙」。《風俗通》云「恙，病也。凡人相見及通書，皆云『無恙』。」又《易傳》云，上古之時，草居露宿。恙，嚙蟲也，善食人心，俗悉患之，故相勞云「無恙」。恙非病也。</span></p><p><span class="inlay2">　<span class="inlay1"><span class="number">四</span></span>《索隱》：案：察謂觀察有志行乃舉之。劉氏云察猶選也。</span></p><p><span class="inlay2">　<span class="inlay1"><span class="number">五</span></span>《集解》：徐廣曰：「恐其姊從坐而死。」《索隱》：重音持用反。重猶復也。為人報讎死，乃以妾故復自刑其身，令人不識也。從音蹤，古字少，假借無旁「足」，而徐氏以為從坐，非也。劉氏亦音足松反。<span class="inlay1">孫守真按：字形結構換部首耳。</span>　《正義》：重，直龍反。自刑作「刊」。《說文》云「刊，剟也」。按：重猶愛惜也。本為嚴仲子報仇訖，愛惜其事，不令漏洩，以絕其蹤跡。其姊妄云為己隱，誤矣。</span></p><p>　　晉、楚、齊、衞聞之，皆曰：「非獨政能也，乃其姊亦烈女也。鄕使政誠知其姊無濡忍之志，<span class="inlay1"><span class="number">一</span></span>不重暴骸之難，<span class="inlay1"><span class="number">二</span>孫守真按：找對主詞：誰不重，誰暴骸？皆其姊聶榮（嫈）也。誰言古人女無字名者，榮（嫈）不然乎？曝=暴，字形結構換部首，即不得收骨葬入土為安也。</span>必絕險千里以列其名，姊弟俱僇於韓市者，亦未必敢以身許嚴仲子也。嚴仲子亦可謂知人能得士矣！」</p><p><span class="inlay2">　<span class="inlay1"><span class="number">一</span></span>《索隱》：濡，潤也。人性濕潤則能含忍，故云「濡忍」也。若勇躁則必輕死也。</span></p><p><span class="inlay2">　<span class="inlay1"><span class="number">二</span></span>《索隱》：重難並如字。重猶惜也，言不惜暴骸之為難也。</span></p><p>　　其後二百二十餘年秦有荆軻之事。<span class="inlay1"><span class="number">一</span></span></p><p><span class="inlay2">　<span class="inlay1"><span class="number">一</span></span>《集解》：徐廣曰：「聶政至荆軻百七十年爾。」《索隱》：徐氏據《六國年表》，聶政去荆軻一百七十年，則謂此傳率略而言二百餘年，亦當時為不能細也。《正義》：按：年表從始皇二十三年至韓景侯三百七十年，若至哀侯六年，六百四十三年也。</span></p><p><br/>　　荆軻者，衞人也。<span class="inlay1"><span class="number">一</span></span>其先乃齊人，徙於衞，衞人謂之慶卿。<span class="inlay1"><span class="number">二</span></span>而之燕，燕人謂之荆卿。</p><p><span class="inlay2">　<span class="inlay1"><span class="number">一</span></span>《索隱》：按：贊論稱「公孫季功、董生為余道之」，則此傳雖約《戰國策》而亦別記異聞。</span></p><p><span class="inlay2">　<span class="inlay1"><span class="number">二</span></span>《索隱》：軻先齊人，齊有慶氏，則或本姓慶。《春秋》慶封，其後改姓賀。此下亦至衞而改姓荆。荆慶聲相近，故隨在國而異其號耳。卿者，時人尊重之號，猶如相尊美亦稱「子」然也。</span></p><p>　　荆卿好讀書擊劍，<span class="inlay1"><span class="number">一</span></span>以術說衞元君，衞元君不用。其後秦伐魏，置東郡，徙衞元君之支屬於野王。<span class="inlay1"><span class="number">二</span></span></p><p><span class="inlay2">　<span class="inlay1"><span class="number">一</span></span>《集解》：呂氏劍技曰：「持短入長，倏忽從橫。」</span></p><p><span class="inlay2">　<span class="inlay1"><span class="number">二</span></span>《正義》：懷州河內縣。</span></p><p>　　荆軻嘗游過榆次，<span class="inlay1"><span class="number">一</span></span>與蓋聶論劍，<span class="inlay1"><span class="number">二</span></span>蓋聶怒而目之。荆軻出，人或言復召荆卿。蓋聶曰：「曩者吾與論劍有不稱者，吾目之；試往，是宜去，不敢留。」<span class="inlay1">孫守真按：找對主詞：誰試往，來人試著前去看看也。誰去、不留？荊軻也。</span>使使往之主人，<span class="inlay1">孫守真按：找對主詞+添字還原：荊軻投宿之主人處。</span>荆卿則已駕而去榆次矣。<span class="inlay1">孫守真按：單字想複詞：離去。</span>使者還報，蓋聶曰：「固去也，吾曩者目攝之！」<span class="inlay1"><span class="number">三</span>孫守真按：攝=懾，字形結構換部首耳。</span></p><p><span class="inlay2">　<span class="inlay1"><span class="number">一</span></span>《正義》：並州縣也。</span></p><p><span class="inlay2">　<span class="inlay1"><span class="number">二</span></span>《索隱》：蓋音古臘反。蓋，姓；聶，名。</span></p><p><span class="inlay2">　<span class="inlay1"><span class="number">三</span></span>《索隱》：攝猶整也。謂不稱己意，因怒視以攝整之也。《正義》：攝猶視也。</span></p><p>　　荆軻游於邯鄲，魯句踐與荆軻博，爭道，<span class="inlay1"><span class="number">一</span>孫守真按：博=搏，字形結構換部首。</span>魯句踐怒而叱之，荆軻嘿而逃去，遂不復會。<span class="inlay1">孫守真按：找對主詞：會什麼？與魯句踐再會也。猶藺相如之逃廉頗也。</span></p><p><span class="inlay2">　<span class="inlay1"><span class="number">一</span></span>《索隱》：魯，姓；句踐，名也。與越王同，或有意義。俗本「踐」作「賤」，非。</span></p><p>　　荆軻旣至燕，愛燕之狗屠及善擊築者高漸離。<span class="inlay1"><span class="number">一</span>孫守真按：猶前「鼓刀」之文學語言，此以「擊」為彈琴亦象其似而喻之耳。</span>荆軻嗜酒，日與狗屠及高漸離飲於燕市，酒酣以往，<span class="inlay1">孫守真按：七星大法：空間vs時間，此乃時間之往，非空間之往也。∴以往=以後。往後，同義複詞。單字想複詞。</span>高漸離擊築，荆軻和而歌於市中，相樂也，已而相泣，旁若無人者。荆軻雖游於酒人乎，<span class="inlay1"><span class="number">二</span>孫守真按：百衲本、武英殿本均是「乎」字。蓋「乎=虍→處」（「處」从「虍」聲），字形結構換聲符+字形結構換部首部件耳。乎、虍，字形結構兼音義·同音通假或疊韻通假，故有「虍乎」合成之「虖」字。</span>然其為人沈深好書；其所游諸侯，盡與其賢豪長者相結。其之燕，燕之處士田光先生亦善待之，知其非庸人也。</p><p><span class="inlay2">　<span class="inlay1"><span class="number">一</span></span>《索隱》：築似琴，有弦，用竹擊之，取以為名。漸音如字，王義（之）音哉廉反。</span></p><p><span class="inlay2">　<span class="inlay1"><span class="number">二</span></span>《集解》：徐廣曰：「飲酒之人。」</span></p><p>　　居頃之，會燕太子丹質秦亡歸燕。燕太子丹者，故嘗質於趙，而秦王政生於趙，其少時與丹驩。及政立為秦王，而丹質於秦。秦王之遇燕太子丹不善，故丹怨而亡歸。歸而求為報秦王者，國小，力不能。其後秦日出兵山東以伐齊、楚、三晉，稍蠶食諸侯，且至於燕，燕君臣皆恐禍之至。太子丹患之，問其傅鞠武。<span class="inlay1"><span class="number">一</span></span>武對曰：「秦地遍天下，威脅韓、魏、趙氏，<span class="inlay1">孫守真按：斷句+單字想複詞+添字還原：以威脅迫。</span>北有甘泉、谷口之固，南有涇、渭之沃，擅巴、漢之饒，右隴、蜀之山，左關、殽之險，民衆而士厲，<span class="inlay1">孫守真按：相對位置有相關字義：眾⇌厲，先抓動詞·找對詞性。厲，字形結構換部首：勵；單字想複詞：厲害。</span>兵革有餘。<span class="inlay1">孫守真按：多餘，同義複詞，單字想複詞。</span>意有所出，則長城之南，易水以北，<span class="inlay1"><span class="number">二</span></span>未有所定也。柰何以見陵之怨，欲批<span class="inlay1"><span class="number">三</span></span>其逆鱗哉！」丹曰：「然則何由？」<span class="inlay1">孫守真按：由=從，何由，何去何從→要怎麼辦。添字還原+倒序重組：計由何出。</span>對曰：「請入圖之。」</p><p><span class="inlay2">　<span class="inlay1"><span class="number">一</span></span>《索隱》：上音曲，又如字，人姓名也。</span></p><p><span class="inlay2">　<span class="inlay1"><span class="number">二</span></span>《正義》：以北謂燕國也。</span></p><p><span class="inlay2">　<span class="inlay1"><span class="number">三</span></span>《集解》：批音白結反。《索隱》：白結反。批謂觸擊之。</span></p><p>　　居有閒，秦將樊於期得罪於秦王，亡之燕，太子受而舍之。鞠武諫曰：「不可。夫以秦王之暴而積怒於燕，足為寒心，<span class="inlay1"><span class="number">一</span>孫守真按：單字想複詞：寒顫→顫慄。</span>又況聞樊將軍之所在乎？是謂『委肉當餓虎之蹊』也，禍必不振矣！<span class="inlay1"><span class="number">二</span>孫守真按：被動式要看上下文、前後文，禍必不能被振矣！添字還原。振興、振作。振=拯，字形結構換聲符。振=賑，字形結構換部首耳。</span>雖有管、晏，不能為之謀也。願太子疾遣樊將軍入匈奴以滅口。請西約三晉，南連齊、楚，北購於單于，<span class="inlay1"><span class="number">三</span>孫守真按：購=媾=講，字形結構換部首；媾和=講和。單字想複詞。</span>其後迺可圖也。」太子曰：「太傅之計，曠日彌久，心惛然，<span class="inlay1"><span class="number">四</span></span>恐不能須臾。且非獨於此也，<span class="inlay1">孫守真按：獨=但，前已見（徒=但=獨）。</span>夫樊將軍窮困於天下，歸身於丹，丹終不以迫於彊秦而棄所哀憐之交，置之匈奴，是固丹命卒之時也。願太傅更慮之。」鞠武曰：「夫行危欲求安，造禍而求福，計淺而怨深，連結一人之後交，<span class="inlay1">孫守真按：援交→後援。後，七星大法：時間之後。</span>不顧國家之大害，此所謂『資怨而助禍』矣。夫以鴻毛燎於爐炭之上，必無事矣。<span class="inlay1">孫守真按：無事=沒轍。抽換字面爾。</span>且以雕鷙之秦，行怨暴之怒，豈足道哉！燕有田光先生，其為人智深而勇沈，可與謀。」太子曰：「願因太傅而得交於田先生，可乎？」鞠武曰：「敬諾。」出見田先生，道「太子願圖國事於先生也」。田光曰：「敬奉敎。」乃造焉。</p><p><span class="inlay2">　<span class="inlay1"><span class="number">一</span></span>《索隱》：凡人寒甚則心戰，恐懼亦戰。今以懼譬寒，言可為心戰。</span></p><p><span class="inlay2">　<span class="inlay1"><span class="number">二</span></span>《索隱》：振，救也。言禍及天下，不可救之。</span></p><p><span class="inlay2">　<span class="inlay1"><span class="number">三</span></span>《索隱》：《戰國策》「購」作「講」。講，和也。今讀購與「為燕媾」同，媾亦合也。漢、史媾講兩字常襍，今欲北與連和。《陳軫傳》亦曰「西購於秦」也。</span></p><p><span class="inlay2">　<span class="inlay1"><span class="number">四</span></span>《正義》：惛音昏。</span></p><p>　　太子逢迎，卻行為導，跪而蔽席。<span class="inlay1"><span class="number">一</span></span>田光坐定，左右無人，太子避席而請曰：「燕秦不兩立，願先生留意也。」田光曰：「臣聞騏驥盛壯之時，一日而馳千里；至其衰老，駑馬先之。今太子聞光盛壯之時，不知臣精已消亡矣。雖然，光不敢以圖國事，所善荆卿可使也。」<span class="inlay1"><span class="number">二</span></span>太子曰：「願因先生得結交於荆卿，可乎？」田光曰：「敬諾。」卽起，趨出。太子送至門，戒曰：「丹所報，先生所言者，國之大事也，願先生勿洩也！」田光俛而笑曰：「諾。」<span class="inlay1"><span class="number">三</span></span>僂行見荆卿，曰：「光與子相善，燕國莫不知。今太子聞光壯盛之時，不知吾形已不逮也，幸而敎之曰『燕秦不兩立，願先生留意也』。光竊不自外，言足下於太子也，願足下過太子於宮。」荆軻曰：「謹奉敎。」田光曰：「吾聞之，長者為行，不使人疑之。今太子告光曰：『所言者，國之大事也，願先生勿泄』，是太子疑光也。夫為行而使人疑之，非節俠也。」欲自殺以激荆卿，曰：「願足下急過太子，言光已死，明不言也。」<span class="inlay1">孫守真按：找對主詞：不言機密也。明，證明、明志。單字想複詞。</span>因遂自刎而死。</p><p><span class="inlay2">　<span class="inlay1"><span class="number">一</span></span>《集解》：徐廣曰：「蔽，一作『撥』，一作『拔』。」《索隱》：蔽音疋結反。蔽猶拂也。</span></p><p><span class="inlay2">　<span class="inlay1"><span class="number">二</span></span>《正義》：燕丹子云：「田光答曰：『竊觀太子客無可用者：夏扶血勇之人，怒而面赤；宋意脈勇之人，怒而面靑；武陽骨勇之人，怒而面白。光所知荆軻，神勇之人，怒而色不變。』」</span></p><p><span class="inlay2">　<span class="inlay1"><span class="number">三</span></span>《正義》：俛音俯。</span></p><p>　　荆軻遂見太子，言田光已死，致光之言。太子再拜而跪，膝行流涕，有頃而后言曰：「丹所以誡田先生毋言者，欲以成大事之謀也。今田先生以死明不言，豈丹之心哉！」荆軻坐定，太子避席頓首曰：「田先生不知丹之不肖，使得至前，敢有所道，此天之所以哀燕而不棄其孤也。<span class="inlay1"><span class="number">一</span></span>今秦有貪利之心，而欲不可足也。非盡天下之地，臣海內之王者，其意不厭。今秦已虜韓王，盡納其地。又舉兵南伐楚，北臨趙；王翦將數十萬之衆距漳、鄴，而李信出太原、雲中。趙不能支秦，必入臣，入臣則禍至燕。燕小弱，數困於兵，今計舉國不足以當秦。諸侯服秦，莫敢合從。丹之私計愚，以為誠得天下之勇士使於秦，闚以重利；<span class="inlay1"><span class="number">二</span>孫守真按：闚ㄎㄨㄟ，規勸之規ㄍㄨㄟ，單字想複詞，善誘也。</span>秦王貪，<span class="inlay1"><span class="number">三</span></span>其勢必得所願矣。誠得劫秦王，使悉反諸侯侵地，若曹沫之與齊桓公，則大善矣；則不可，因而刺殺之。彼秦大將擅兵於外而內有亂，則君臣相疑，以其閒諸侯得合從，其破秦必矣。此丹之上願，而不知所委命，唯荆卿留意焉。」久之，荆軻曰：「此國之大事也，臣駑下，恐不足任使。」太子前頓首，固請毋讓，然後許諾。於是尊荆卿為上卿，舍上舍。太子日造門下，供太牢具，異物閒進，<span class="inlay1">孫守真按：閒=間，字形結構換部首部件耳。倒序重組：間進異物。相對位置有相關字義：供⇌進，抽換字面爾。</span>車騎美女恣荆軻所欲，以順適其意。<span class="inlay1"><span class="number">四</span></span></p><p><span class="inlay2">　<span class="inlay1"><span class="number">一</span></span>《索隱》：案：無父稱孤。時燕王尚在，而丹稱孤者，或記者失辭，或諸侯嫡子時亦僭稱孤也。又劉向云「丹，燕王喜之太子」。</span></p><p><span class="inlay2">　<span class="inlay1"><span class="number">二</span></span>《索隱》：闚，示也。言以利誘之。</span></p><p><span class="inlay2">　<span class="inlay1"><span class="number">三</span></span>《索隱》：絕句。</span></p><p><span class="inlay2">　<span class="inlay1"><span class="number">四</span></span>《索隱》：燕丹子曰「軻與太子游東宮池，軻拾瓦投●<span style="color: #FE0000; font-size: 12px;">缺字：原文不清，或是「鼃」或「鼀」，武英殿本作「龜」</span>，太子捧金丸進之。又共乘千里馬，軻曰『千里馬肝美』，卽殺馬進肝。太子與樊將軍置酒於華陽台，出美人能鼓琴，軻曰『好手也』，斷以玉盤盛之。軻曰『太子遇軻甚厚』」是也。</span></p><p>　　久之，荆軻未有行意。秦將王翦破趙，虜趙王，盡收入其地，進兵北略地至燕南界。太子丹恐懼，乃請荆軻曰：「秦兵旦暮渡易水，則雖欲長侍足下，豈可得哉！」荆軻曰：「微太子言，臣願謁之。今行而毋信，則秦未可親也。夫樊將軍，秦王購之金千斤，邑萬家。誠得樊將軍首與燕督亢之地圖，<span class="inlay1"><span class="number">一</span></span>奉獻秦王，秦王必說見臣，臣乃得有以報。」太子曰：「樊將軍窮困來歸丹，丹不忍以己之私而傷長者之意，願足下更慮之！」</p><p><span class="inlay2">　<span class="inlay1"><span class="number">一</span></span>《集解》：徐廣曰：「方城縣有督亢亭。」駰案：劉向《別錄》曰「督亢，膏腴之地」。《索隱》：《地理志》廣陽國有薊縣。司馬彪《郡國志》曰「方城有督亢亭」。《正義》：督亢坡在幽州範陽縣東南十里。今固安縣南有督亢陌，幽州南界。</span></p><p>　　荆軻知太子不忍，乃遂私見樊於期曰：「秦之遇將軍可謂深矣，<span class="inlay1">孫守真按：待遇，同義複詞。</span>父母宗族皆為戮沒。今聞購將軍首金千斤，邑萬家，將柰何？」於期仰天太息流涕曰：「於期每念之，常痛於骨髓，顧計不知所出耳！」荆軻曰：「今有一言可以解燕國之患，<span class="inlay1">孫守真按：言=計，字形結構兼音義。前已用「計」（顧計不知所出耳），故此改用「言」耳。</span>報將軍之仇者，何如？」於期乃前曰：「為之柰何？」荆軻曰：「願得將軍之首以獻秦王，秦王必喜而見臣，臣左手把其袖，右手揕其匈，<span class="inlay1"><span class="number">一</span></span><span class="inlay1">孫守真按：揕=戡；匈=胸=胷，字形結構換部首部件耳。</span>然則將軍之仇報而燕見陵之愧除矣。<span class="inlay1">孫守真按：愧辱。</span>將軍豈有意乎？」樊於期偏袒搤捥<span class="inlay1"><span class="number">二</span></span>而進曰：「此臣之日夜切齒腐心也，<span class="inlay1"><span class="number">三</span>孫守真按：腐=捬=拊，字形結構換部首部件耳，=撫，字形結構換聲符耳。</span>乃今得聞敎！」遂自剄。太子聞之，馳往，伏屍而哭，極哀。旣已不可柰何，乃遂盛樊於期首函封之。</p><p><span class="inlay2">　<span class="inlay1"><span class="number">一</span></span>《集解》：徐廣曰：「揕音張鴆切。一作『抗』。」《索隱》：徐氏音丁鴆反。揕謂以劍刺其胸也。又云一作「抗」。抗音苦浪反，言抗拒也，其義非。</span></p><p><span class="inlay2">　<span class="inlay1"><span class="number">二</span></span>《集解》：徐廣曰：「一作『浴弧！顧饕扼音烏革反。捥音烏亂反。勇者奮厲，必先以左手扼右捥也。捥，古「腕」字。</span></p><p><span class="inlay2">　<span class="inlay1"><span class="number">三</span></span>《索隱》：切齒，齒相磨切也。《爾雅》曰：「治骨曰切」。腐音輔，亦爛也。猶今人事不可忍雲「腐爛」然，皆奮怒之意也。</span></p><p>　　於是太子豫求天下之利匕首，<span class="inlay1">孫守真按：豫=預，字形結構換部首部件耳。</span>得趙人徐夫人匕首，<span class="inlay1"><span class="number">一</span></span>取之百金，使工以藥焠之，<span class="inlay1"><span class="number">二</span></span>以試人，血濡縷，人無不立死者。<span class="inlay1"><span class="number">三</span></span>乃裝為遣荆卿。<span class="inlay1">孫守真按：為ㄨㄟˊ，助詞；ㄨㄟˋ，副詞，將。</span>燕國有勇士秦舞陽，年十三，殺人，人不敢忤視<span class="inlay1"><span class="number">四</span></span>。乃令秦舞陽為副。荆軻有所待，欲與俱；其人居遠未來，而為治行。頃之，未發，太子遲之，疑其改悔，乃復請曰：「日已盡矣，荆卿豈有意哉？丹請得先遣秦舞陽。」荆軻怒，叱太子曰：「何太子之遣？往而不返者，豎子也！<span class="inlay1">孫守真按：找對主詞：誰往而不返，秦舞陽也。可見荊卿並不看好他，但太子丹自好之耳。而今乃知壞事者，正太子丹之為人也。</span>且提一匕首入不測之彊秦，僕所以留者，待吾客與俱。今太子遲之，請辭決矣！」遂發。</p><p><span class="inlay2">　<span class="inlay1"><span class="number">一</span></span>《集解》：徐廣曰：「徐，一作『陳』。」《索隱》：徐，姓；夫人，名。謂男子也。</span></p><p><span class="inlay2">　<span class="inlay1"><span class="number">二</span></span>《索隱》：焠，染也，音悤潰反。謂以毒藥染劍鍔也。</span></p><p><span class="inlay2">　<span class="inlay1"><span class="number">三</span></span>《集解》：言以匕首試人，人血出，足以沾濡絲縷，便立死也。</span></p><p><span class="inlay2">　<span class="inlay1"><span class="number">四</span></span>《索隱》：忤者，逆也，五故反。不敢逆視，言人畏之甚也。</span></p><p>　　太子及賓客知其事者，皆白衣冠以送之。至易水之上，旣祖，取道，<span class="inlay1"><span class="number">一</span></span>高漸離擊築，荆軻和而歌，為變徵之聲，<span class="inlay1"><span class="number">二</span></span>士皆垂淚涕泣。又前而為歌曰：「風蕭蕭兮易水寒，壯士一去兮不復還！」復為羽聲慷慨，士皆瞋目，髮盡上指冠。於是荆軻就車而去，終已不顧。</p><p><span class="inlay2">　<span class="inlay1"><span class="number">一</span></span>《正義》：易州在幽州歸義縣界。</span></p><p><span class="inlay2">　<span class="inlay1"><span class="number">二</span></span>《正義》：徵，知雉反。</span></p><p>　　遂至秦，持千金之資幣物，厚遺秦王寵臣中庶子蒙嘉。嘉為先言於秦王曰：「燕王誠振怖大王之威，不敢舉兵以逆軍吏，願舉國為內臣，比諸侯之列，給貢職如郡縣，而得奉守先王之宗廟。恐懼不敢自陳，謹斬樊於期之頭，及獻燕督亢之地圖，函封，燕王拜送於庭，使使以聞大王，唯大王命之。」秦王聞之，大喜，乃朝服，設九賓<span class="inlay1"><span class="number">一</span></span>，見燕使者咸陽宮。<span class="inlay1"><span class="number">二</span></span>荆軻奉樊於期頭函，而秦舞陽奉地圖柙，<span class="inlay1"><span class="number">三</span></span>以次進。至陛，秦舞陽色變振恐，羣臣怪之。荆軻顧笑舞陽，前謝曰：「北蕃蠻夷之鄙人，未嘗見天子，故振懾。願大王少假借之，<span class="inlay1">孫守真按：不見題目只見關鍵字：假、借，單字想複詞：不假寬貸之假。</span>使得畢使於前。」秦王謂軻曰：「取舞陽所持地圖。」軻旣取圖奏之，秦王發圖，圖窮而匕首見。<span class="inlay1">孫守真按：開發、發展，同義複詞，單字想複詞；見=現，字形結構換部首耳。</span>因左手把秦王之袖，而右手持匕首揕之。未至身，秦王驚，自引而起，袖絕。拔劍，劍長，操其室<span class="inlay1"><span class="number">四</span></span>。時惶急，劍堅，故不可立拔。荆軻逐秦王，秦王環柱而走。羣臣皆愕，卒起不意，盡失其度。而秦法，羣臣侍殿上者不得持尺寸之兵；諸郎中<span class="inlay1"><span class="number">五</span>孫守真按：倒序重組：中郎；單字想複詞：宮中。宮中諸郎為郎中也。</span>執兵皆陳殿下，非有詔召不得上。方急時，不及召下兵，以故荆軻乃逐秦王。而卒惶急，無以擊軻，而以手共搏之。是時侍醫夏無且<span class="inlay1"><span class="number">六</span></span>以其所奉藥囊提荆軻也。<span class="inlay1"><span class="number">七</span></span><span class="inlay1">孫守真按：提=擲=擿（下文即改用此字，抽換字面爾耳），字形結構換聲符+相對位置有相關字義+上下文、前後文。同音通假。或：提=抵。均係聲類之字也。</span>秦王方環柱走，卒惶急，不知所為，左右乃曰：「王負劍！」<span class="inlay1"><span class="number">八</span>孫守真按：背負，同義複詞。</span>負劍，遂拔以擊荆軻，斷其左股。荆軻廢，乃引其匕首以擿秦王，<span class="inlay1"><span class="number">九</span></span><span class="inlay1">孫守真按：擿=擲=提=抵，字形結構換聲符+抽換字面爾。投擲，雙聲連綿詞，投、提、擲……一聲之轉。</span>不中，中桐柱。<span class="inlay1"><span class="number">一〇</span>孫守真按：百衲本及武英殿本均作「中銅柱」。</span>秦王復擊軻，軻被八創。軻自知事不就，倚柱而笑，箕踞以罵曰：「事所以不成者，以欲生劫之，必得約契以報太子也<span class="inlay1"><span class="number">一一</span>孫守真按：如曹沬事也。倒序重組：契約→約定。</span>。」於是左右旣前殺軻，秦王不怡者良久。已而論功，<span class="inlay1">孫守真按：已而=既而，抽換字面爾。斷句+單字想複詞：已經過後而（然後）……。</span>賞羣臣及當坐者各有差，<span class="inlay1">孫守真按：1.連坐；2.在坐。</span>而賜夏無且黃金二百溢，曰：「無且愛我，乃以藥囊提荆軻也。」</p><p><span class="inlay2">　<span class="inlay1"><span class="number">一</span></span>《正義》：劉云：「設文物大備，卽謂九賓，不得以《周禮》九賓義為釋。」</span></p><p><span class="inlay2">　<span class="inlay1"><span class="number">二</span></span>《正義》：三輔黃圖云：「秦始兼天下，都咸陽，因北陵營宮殿，則紫宮象帝宮，渭水貫都以象天漢，橫橋南度以法牽牛也。」</span></p><p><span class="inlay2">　<span class="inlay1"><span class="number">三</span></span>《索隱》：戶甲反。柙亦函也。</span></p><p><span class="inlay2">　<span class="inlay1"><span class="number">四</span></span>《索隱》：室謂鞘也。《正義》：燕丹子云：「左手揕其胸。秦王曰：『今日之事，從子計耳。乞聽瑟而死。』召姬人鼓琴，琴聲曰『羅縠單衣，可裂而絕；八尺屛風，可超而越；鹿盧之劍，可負而拔』。王於是奮袖超屛風走之。」</span></p><p><span class="inlay2">　<span class="inlay1"><span class="number">五</span></span>《索隱》：若今宿衞之官。</span></p><p><span class="inlay2">　<span class="inlay1"><span class="number">六</span></span>《索隱》：且音卽余反。</span></p><p><span class="inlay2">　<span class="inlay1"><span class="number">七</span></span>《正義》：提，侄帝反。</span></p><p><span class="inlay2">　<span class="inlay1"><span class="number">八</span></span>《索隱》：王劭曰：「古者帶劍上長，拔之不出室，欲王推之於背，令前短易拔，故云『王負劍』。」又燕丹子稱琴聲曰「鹿盧之劍，可負而拔」是也。</span></p><p><span class="inlay2">　<span class="inlay1"><span class="number">九</span></span>《索隱》：擲與「擲」同，古字耳，音持益反。</span></p><p><span class="inlay2">　<span class="inlay1"><span class="number">一〇</span></span>《正義》：燕丹子云：「荆軻拔匕首擲秦王，決耳入銅柱，火出。」</span></p><p><span class="inlay2">　<span class="inlay1"><span class="number">一一</span></span>《集解》：漢《鹽鐵論》曰：「荆軻懷數年之謀而事不就者，尺八匕首不足恃也。秦王操於不意，列斷賁、育者，介七尺之利也。」</span></p><p>　　於是秦王大怒，益發兵詣趙，詔王翦軍以伐燕。十月而拔薊城。燕王喜、太子丹等盡率其精兵東保於遼東。秦將李信追擊燕王急，代王嘉乃遺燕王喜《書》曰：：「秦所以尤追燕急者，以太子丹故也。今王誠殺丹獻之秦王，秦王必解，而社稷幸得血食。」其後李信追丹，丹匿衍水中，<span class="inlay1"><span class="number">一</span></span>燕王乃使使斬太子丹，欲獻之秦。秦複進兵攻之。後五年，秦卒滅燕，虜燕王喜。</p><p><span class="inlay2">　<span class="inlay1"><span class="number">一</span></span>《索隱》：水名，在遼東。</span></p><p>　　其明年，秦幷天下，立號為皇帝。於是秦逐太子丹、荆軻之客，皆亡。<span class="inlay1">孫真按：追逐，同義複詞→追捕。單字想複詞。</span>守高漸離變名姓為人庸保，<span class="inlay1"><span class="number">一</span></span>匿作於宋子。<span class="inlay1"><span class="number">二</span>孫守真按：添字還原：匿而作。</span>久之，作苦，聞其家堂上客擊筑，傍偟不能去。<span class="inlay1">孫守真按：徬徨，字形結構換部首。=盤桓，字形結構兼音義·雙聲通假·一聲之轉。</span>每出言曰：「彼有善有不善。」從者<span class="inlay1"><span class="number">三</span></span>以告其主，曰：「彼庸乃知音，竊言是非。」<span class="inlay1">孫守真按：單字想複詞：竊竊私語∴竊言=私議。</span>家丈人召使前擊筑，<span class="inlay1"><span class="number">四</span></span>一坐稱善，賜酒。而高漸離念久隱畏約無窮時<span class="inlay1"><span class="number">五</span>孫守真按：斷句：1.畏懼→畏縮、畏首畏尾、藏首藏尾，單字想複詞；2.畏懼→擔憂。憂約困無已時也。</span>，乃退，出其裝匣中筑與其善衣，更容貌而前。舉坐客皆驚，下與抗禮，以為上客。使擊筑而歌，客無不流涕而去者。<span class="inlay1">孫守真按：去，離去=歸，單字想複詞：滿載而歸、敗興而歸之歸。歸去，同義複詞。</span>宋子傳客之<span class="inlay1"><span class="number">六</span>孫守真按：1.傳而客之，添字還原：傳舍之傳，單字想複詞。2.傳客為傳舍之形訛。</span>，聞於秦始皇。秦始皇召見，人有識者，乃曰：「高漸離也。」秦皇帝惜其善擊筑，<span class="inlay1">孫守真按：1.倒序重組：擊筑善；2.添字還原：善於擊筑。</span>重赦之，乃矐其目。<span class="inlay1"><span class="number">七</span>孫守真按：厚重，單字想複詞。矐=豁，字形結構換聲符·字形結構兼音義·同音通假？刳目謂如豁也。</span>使擊筑，未嘗不稱善。稍益近之，高漸離乃以鉛置筑中，<span class="inlay1"><span class="number">八</span></span>復進得近，舉筑朴<span class="inlay1"><span class="number">九</span></span>秦皇帝，<span class="inlay1">孫守真按：朴=扑，字形結構換部首。</span>不中。於是遂誅高漸離，終身不復近諸侯之人。</p><p><span class="inlay2">　<span class="inlay1"><span class="number">一</span></span>《索隱》：《欒布傳》曰「賣庸於齊，為酒家人」，《漢書》作「酒家保」。案：謂庸作於酒家，言可保信，故云「庸保」。鶡冠子曰「伊尹保酒」。</span></p><p><span class="inlay2">　<span class="inlay1"><span class="number">二</span></span>《集解》：徐廣曰：「縣名也，今屬巨鹿。」《索隱》：徐注云「縣名，屬巨鹿」者，據《地理志》而知也。《正義》：宋子故城在趙州平棘縣北三十里。</span></p><p><span class="inlay2">　<span class="inlay1"><span class="number">三</span></span>《索隱》：謂主人家之左右也。</span></p><p><span class="inlay2">　<span class="inlay1"><span class="number">四</span></span>《索隱》：劉氏云：「謂主人翁也。」又韋昭云：「古者名男子為丈夫，尊婦嫗為丈人。故《漢書》宣元六王傳所云丈人，謂淮陽憲王外王母，卽張博母也。故古《詩》曰：『三日斷五疋，丈人故言遲』是也。」</span></p><p><span class="inlay2">　<span class="inlay1"><span class="number">五</span></span>《索隱》：約謂貧賤儉約。旣為庸保，常畏人，故云「畏約」。所以《論語》云「不可以久處約」。</span></p><p><span class="inlay2">　<span class="inlay1"><span class="number">六</span></span>《集解》：徐廣曰：「互以為客。」</span></p><p><span class="inlay2">　<span class="inlay1"><span class="number">七</span></span>《集解》：矐音海各反。《索隱》：海各反，一音角。說者云以馬屎熏令失明。</span></p><p><span class="inlay2">　<span class="inlay1"><span class="number">八</span></span>《索隱》：案：劉氏云「鉛為挺著筑中，令重，以擊人」。</span></p><p><span class="inlay2">　<span class="inlay1"><span class="number">九</span></span>《索隱》：普十反。朴，擊也。</span></p><p>　　魯句踐已聞荆軻之刺秦王，私曰：「嗟乎，惜哉其不講於刺劍之術也！<span class="inlay1"><span class="number">一</span></span>甚矣吾不知人也！曩者吾叱之，彼乃以我為非人也！」</p><p><span class="inlay2">　<span class="inlay1"><span class="number">一</span></span>《索隱》：案：不講謂不論習之。</span></p><p><br/>　　太史公曰：世言荆軻，其稱太子丹之命，「天雨粟，馬生角」也，<span class="inlay1"><span class="number">一</span></span>太過。又言荆軻傷秦王，皆非也。始公孫季功、董生與夏無且游，具知其事，為餘道之如是。自曹沫至荆軻五人，此其義或成或不成，然其立意較然，<span class="inlay1"><span class="number">二</span>孫守真按：：成就，同義複詞。義成=就義，倒序重組。</span>不欺其志，名垂後世，豈妄也哉！</p><p><span class="inlay2">　<span class="inlay1"><span class="number">一</span></span>《索隱》：《燕丹子》曰：「丹求歸，秦王曰『烏頭白，馬生角，乃許耳』。丹乃仰天嘆，烏頭卽白，馬亦生角。」《風俗通》及《論衡》皆有此說，仍云「廄門木烏生肉足」。</span></p><p><span class="inlay2">　<span class="inlay1"><span class="number">二</span></span>《索隱》：較，明也。</span><span class="inlay1">孫守真按：較=皎，字形結構換部首。</span></p><p><span class="inlay2">　【《索隱》述贊】：曹沫盟柯，返魯侵地。專諸進炙，定吳篡位。彰弟哭市，報主塗廁。刎頸申冤，操袖行事。暴秦奪魄，懦夫增氣。</span></p></div></c-box>
</body>
</html>

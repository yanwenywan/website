
<!DOCTYPE html>

<html lang="en">
<head>
<meta charset="utf-8"/>
<meta content="width=device-width, initial-scale=1.0" name="viewport"/>
<link href="/shenhai/style/DragonIconGreen.png" rel="shortcut icon" type="image/png"/>
<link href="/shenhai/style/style.css" rel="stylesheet"/>
<script defer="" src="/shenhai/js/format.js"></script>
<title> 史記三家注 </title>
</head>
<body>
<c-box>
<header>
<h2>史記卷一百七·魏其武安侯列傳第四十七
</h2>
</header>
<div class="juanku">
<div><a href="../">返</a></div>
<div><a href="106.html">右</a></div>
<div><a href="108.html">左</a></div>
</div>
<div class="juan"><h2>史記卷一百七</h2></div><div class="juan"><h2>魏其武安侯列傳第四十七</h2><p>　　魏其侯竇嬰者，孝文后從兄子也。父世觀津人。<span class="inlinecomment一"><span class="number">一</span>孫守真按：父→先父=先人。單字想複詞。</span>喜賓客。孝文時，嬰為吳相，病免。孝景初卽位，為詹事。<span class="inlinecomment一"><span class="number">二</span></span></p><p><span class="inlay2">　<span class="inlinecomment一"><span class="number">一</span></span>《索隱》：案：《地理志》觀津縣屬信都。以言其累葉在觀津，故云「父世」也。《正義》：觀津城在冀州武邑縣東南二十五里。</span></p><p><span class="inlay2">　<span class="inlinecomment一"><span class="number">二</span></span>《正義》：《百官表》云「詹事，秦官，掌皇后、太子家」也。</span></p><p>　　梁孝王者，孝景弟也，其母竇太后愛之。梁孝王朝，因昆弟燕飲。是時上未立太子，酒酣，從容言曰：「千秋之後傳梁王。」太后驩。竇嬰引卮酒進上，曰：「天下者，高祖天下，父子相傳，此漢之約也，上何以得擅傳梁王！」太后由此憎竇嬰。竇嬰亦薄其官，<span class="inlinecomment一">孫守真按：薄，少，小，輕。單字想複詞。</span>因病免。太后除竇嬰門籍，不得入朝請。<span class="inlinecomment一"><span class="number">一</span></span></p><p><span class="inlay2">　<span class="inlinecomment一"><span class="number">一</span></span>《集解》：律，諸侯春朝天子曰朝，秋曰請。《正義》：才性反。</span></p><p>　　孝景三年，吳楚反，上察宗室諸竇<span class="inlinecomment一"><span class="number">一</span></span>毋如竇嬰賢，乃召嬰。嬰入見，固辭謝病不足任。太后亦慙。於是上曰：「天下方有急，王孫寧可以讓邪？」<span class="inlinecomment一"><span class="number">二</span></span>乃拜嬰為大將軍，賜金千斤。嬰乃言袁盎、欒布諸名將賢士在家者進之。所賜金，陳之廊廡下，軍吏過，輒令財取為用，<span class="inlinecomment一"><span class="number">三</span></span>金無入家者。竇嬰守滎陽，監齊趙兵。<span class="inlinecomment一"><span class="number">四</span></span>七國兵已盡破，封嬰為魏其侯。諸游士賓客爭歸魏其侯。孝景時每朝議大事，條侯、魏其侯，諸列侯莫敢與亢禮。</p><p><span class="inlay2">　<span class="inlinecomment一"><span class="number">一</span></span>《索隱》：案：謂宗室之中及諸竇之宗室也。又姚氏案：酷吏傳「周陽由，其父趙兼，以淮南王舅侯周陽，故因改氏。由以宗室任為郎」。則似是與國有親戚屬籍者，亦得呼為宗室也。</span></p><p><span class="inlay2">　<span class="inlinecomment一"><span class="number">二</span></span>《集解》：漢《書》曰：：「竇嬰字王孫。」</span></p><p><span class="inlay2">　<span class="inlinecomment一"><span class="number">三</span></span>《集解》：蘇林曰：「令自裁度取為用也。」</span></p><p><span class="inlay2">　<span class="inlinecomment一"><span class="number">四</span></span>《正義》：監音甲衫反。吳王濞傳云「竇嬰屯滎陽，監齊趙兵」也。</span></p><p>　　孝景四年，立栗太子，<span class="inlinecomment一"><span class="number">一</span></span>使魏其侯為太子傅。孝景七年，栗太子廢，魏其數爭不能得。魏其謝病，屛居藍田南山之下數月，諸賓客辯士說之，莫能來。梁人高遂乃說魏其曰：「能富貴將軍者，上也；能親將軍者，太后也。今將軍傅太子，太子廢而不能爭；爭不能得，又弗能死。自引謝病，擁趙女，屛閒處<span class="inlinecomment一"><span class="number">二</span></span>而不朝。相提而論，<span class="inlinecomment一"><span class="number">三</span></span>是自明揚主上之過。有如兩宮螫將軍，<span class="inlinecomment一"><span class="number">四</span></span>則妻子毋類矣。」<span class="inlinecomment一"><span class="number">五</span></span>魏其侯然之，乃遂起，朝請如故。</p><p><span class="inlay2">　<span class="inlinecomment一"><span class="number">一</span></span>《正義》：栗姬之子，後廢之，故書母姓也。</span></p><p><span class="inlay2">　<span class="inlinecomment一"><span class="number">二</span></span>《正義》：上音閒，下昌汝反。</span></p><p><span class="inlay2">　<span class="inlinecomment一"><span class="number">三</span></span>《集解》：徐廣曰：「提音徒抵反。」《索隱》：提音弟，又音啼。相提猶相抵也。論音路頓反。</span></p><p><span class="inlay2">　<span class="inlinecomment一"><span class="number">四</span></span>《集解》：張晏曰：「兩宮，太后、景帝也。螫，怒也。毒蟲怒必螫人。又火各反。」《索隱》：螫音釋。謂怒也，毒蟲怒必螫人。又音火各反。《漢書》作「奭」，奭卽螫也。《正義》：兩宮，太子、景帝也。</span></p><p><span class="inlay2">　<span class="inlinecomment一"><span class="number">五</span></span>《索隱》：謂見誅滅無遺類。</span></p><p>　　桃侯免相，<span class="inlinecomment一"><span class="number">一</span></span>竇太后數言魏其侯。孝景帝曰：「太后豈以為臣有愛，<span class="inlinecomment一"><span class="number">二</span></span>不相魏其？魏其者，沾沾<span class="inlinecomment一"><span class="number">三</span></span>自喜耳，多易。<span class="inlinecomment一"><span class="number">四</span></span>難以為相，持重。」遂不用，用建陵侯衞綰為丞相。</p><p><span class="inlay2">　<span class="inlinecomment一"><span class="number">一</span></span>《集解》：服虔曰：「劉舍也。」</span></p><p><span class="inlay2">　<span class="inlinecomment一"><span class="number">二</span></span>《索隱》：愛猶惜也。</span></p><p><span class="inlay2">　<span class="inlinecomment一"><span class="number">三</span></span>《集解》：徐廣曰：「沾，一作『怗』。又昌兼反，又當牒反。」</span></p><p><span class="inlay2">　<span class="inlinecomment一"><span class="number">四</span></span>《集解》：張晏曰：「沾沾，言自整頓也。多易，多輕易之行也。或曰沾音幨也。」《索隱》：沾音襜，又音當牒反。小顏音他兼反。幨音如字，又天牒反。幨音尺占反。</span></p><p><br/>　　武安侯田蚡<span class="inlinecomment一"><span class="number">一</span></span>者，孝景后同母弟也，生長陵。魏其已為大將軍後，方盛，蚡為諸郎，<span class="inlinecomment一"><span class="number">二</span></span>未貴，往來侍酒魏其，<span class="inlinecomment一">孫守真按：七星大法·文學語言：物質vs精神∴侍酒非必與酒有關，乃泛指、引申為服侍一切耳。</span>跪起如子姓。及孝景晚節，<span class="inlinecomment一"><span class="number">三</span></span>蚡益貴幸，為太中大夫。蚡辯有口，學《槃盂》諸書，<span class="inlinecomment一"><span class="number">四</span></span>王太后賢之。<span class="inlinecomment一"><span class="number">五</span></span>孝景崩，卽日太子立，稱制，所鎭撫多有田蚡賓客計廁，蚡弟田勝，皆以太后弟，孝景後三年<span class="inlinecomment一"><span class="number">六</span></span>封蚡為武安侯，勝為周陽侯。<span class="inlinecomment一"><span class="number">七</span></span></p><p><span class="inlay2">　<span class="inlinecomment一"><span class="number">一</span></span>《索隱》：扶粉反。如「蚡鼠」之「蚡」，音墳。</span></p><p><span class="inlay2">　<span class="inlinecomment一"><span class="number">二</span></span>《集解》：徐廣曰：「一云『諸卿』。時人相號長老老者為『諸公』，年少者為『諸卿』，如今人相號為『士大夫』也。」</span></p><p><span class="inlay2">　<span class="inlinecomment一"><span class="number">三</span></span>《索隱》：按：謂晚年也。</span></p><p><span class="inlay2">　<span class="inlinecomment一"><span class="number">四</span></span>《集解》：應劭曰：「黃帝史孔甲所作銘也。凡二十九篇，書《槃盂》中，所為法戒。諸書，諸子文書也。」孟康曰：「孔甲《槃盂》二十六篇，雜家書，兼儒、墨、名、法。」</span></p><p><span class="inlay2">　<span class="inlinecomment一"><span class="number">五</span></span>《集解》：徐廣曰：「卽蚡同母姊者。」</span></p><p><span class="inlay2">　<span class="inlinecomment一"><span class="number">六</span></span>《集解》：徐廣曰：「孝景後三年卽是孝武初嗣位之年也。」</span></p><p><span class="inlay2">　<span class="inlinecomment一"><span class="number">七</span></span>《正義》：絳州聞喜縣東二十里周陽故城也。</span></p><p>　　武安侯新欲用事為相，卑下賓客，進名士家居者貴之，欲以傾魏其諸將相。建元元年，丞相綰病免，上議置丞相、太尉。籍福說武安侯曰：「魏其貴久矣，天下士素歸之。今將軍初興，未如魏其，卽上以將軍為丞相，必讓魏其。魏其為丞相，將軍必為太尉。太尉、丞相尊等耳，又有讓賢名。」武安侯乃微言太后風上，於是乃以魏其侯為丞相，武安侯為太尉。籍福賀魏其侯，因弔曰：「君侯資性喜善疾惡，方今善人譽君侯，故至丞相；然君侯且疾惡，惡人衆，亦且毀君侯。君侯能兼容，則幸久；不能，今以毀去矣。」魏其不聽。</p><p>　　魏其、武安俱好儒術，推轂趙綰為御史大夫，<span class="inlinecomment一"><span class="number">一</span></span>王臧為郎中令。迎魯申公，欲設明堂，令列侯就國，除關，<span class="inlinecomment一"><span class="number">二</span>孫守真按：海關、關稅的關。單字想複詞。</span>以禮為服制，<span class="inlinecomment一"><span class="number">三</span></span>以興太平。舉適諸竇<span class="inlinecomment一"><span class="number">四</span></span>宗室毋節行者，除其屬籍。時諸外家為列侯，列侯多尚公主，皆不欲就國，以故毀日至竇太后。太后好黃老之言，而魏其、武安、趙綰、王臧等務隆推儒術，貶道家言，是以竇太后滋不說魏其等。及建元二年，御史大夫趙綰請無奏事東宮。<span class="inlinecomment一"><span class="number">五</span></span>竇太后大怒，乃罷逐趙綰、王臧等，而免丞相、太尉，以柏至侯許昌為丞相，武彊侯莊靑翟為御史大夫。魏其、武安由此以侯家居。</p><p><span class="inlay2">　<span class="inlinecomment一"><span class="number">一</span></span>《索隱》：案：推轂謂自卑下之，如為之推車轂也。</span></p><p><span class="inlay2">　<span class="inlinecomment一"><span class="number">二</span></span>《索隱》：謂除關門之稅也。</span></p><p><span class="inlay2">　<span class="inlinecomment一"><span class="number">三</span></span>《索隱》：案：其時禮度逾侈，多不依禮，今令吉凶服制皆法於禮也。</span></p><p><span class="inlay2">　<span class="inlinecomment一"><span class="number">四</span></span>《索隱》：適音直革反。</span></p><p><span class="inlay2">　<span class="inlinecomment一"><span class="number">五</span></span>《集解》：韋昭曰：「欲奪其政也。」</span></p><p>　　武安侯雖不任職，以王太后故，親幸，數言事多效，天下吏士趨勢利者，皆去魏其歸武安，武安日益橫。建元六年，竇太后崩，丞相昌、御史大夫靑翟坐喪事不辦，免。以武安侯蚡為丞相，以大司農韓安國為御史大夫。天下士郡諸侯愈益附武安。<span class="inlinecomment一"><span class="number">一</span></span></p><p><span class="inlay2">　<span class="inlinecomment一"><span class="number">一</span></span>《索隱》：按：謂仕諸郡及仕諸侯王國者，猶言仕郡國也。</span></p><p>　　武安者，貌侵，<span class="inlinecomment一"><span class="number">一</span></span><span class="inlinecomment一">孫守真按：侵=寢，字形結構換部首部件耳。</span>生貴甚。<span class="inlinecomment一"><span class="number">二</span></span>又以為諸侯王多長，<span class="inlinecomment一"><span class="number">三</span></span>上初卽位，富於春秋，蚡以肺腑為京師相，<span class="inlinecomment一"><span class="number">四</span></span>非痛折節以禮詘之，天下不肅。<span class="inlinecomment一"><span class="number">五</span></span>當是時，丞相入奏事，坐語移日，所言皆聽。薦人或起家至二千石，權移主上。上乃曰：「君除吏已盡未？<span class="inlinecomment一">孫守真按：未=沒，同音通假·字形結構兼音義。</span>吾亦欲除吏。」嘗請考工地益宅，<span class="inlinecomment一"><span class="number">六</span></span>上怒曰：「君何不遂取武庫！」是後乃退。嘗召客飲，坐其兄蓋侯<span class="inlinecomment一"><span class="number">七</span></span>南鄕，自坐東鄕，以為漢相尊，不可以兄故私橈。武安由此滋驕，治宅甲諸第。<span class="inlinecomment一"><span class="number">八</span></span>田園極膏腴，而市買郡縣器物相屬於道。前堂羅鍾鼓，立曲旃；<span class="inlinecomment一"><span class="number">九</span></span>後房婦女以百數。諸侯奉金玉狗馬玩好，不可勝數。</p><p><span class="inlay2">　<span class="inlinecomment一"><span class="number">一</span></span>《集解》：韋昭曰：「侵音寑，短小也。又云醜惡也，刻确也。音核。」　《索隱》：案：服虔云「侵，短小也」。韋昭云「刻确也」。按：确音刻。<span class="inlinecomment一">孫守真按：一聲之轉。字形結構兼音義。</span>又孔文祥「侵，醜惡也。音寢」。</span></p><p><span class="inlay2">　<span class="inlinecomment一"><span class="number">二</span></span>《索隱》：按：小顏云「生貴謂自尊高示貴寵」，其說疏也。按：生謂蚡自生尊貴之勢特甚，故下云「又以諸侯王多長年，蚡以肺腑為相，非痛折節以禮屈之，則天下不肅」者也。</span></p><p><span class="inlay2">　<span class="inlinecomment一"><span class="number">三</span></span>《集解》：張晏曰：「多長年。」</span></p><p><span class="inlay2">　<span class="inlinecomment一"><span class="number">四</span></span>《索隱》：腑音府。肺音廢。言如肝肺之相附。又云柿，木札，附木皮也。詩云「如塗塗附」，以言如皮之附木也。　《正義》：顏師古曰：「舊解云肺附，如肝肺之相附著也。一說柿，斫木札也，喻其輕薄附著大材。」按：顏此說並是疏謬。又改「腑」為「附」就其義，重謬矣。八十一難云：「寸口者，脈之大會，手太陰之動脈也。」呂廣云：「太陰者，肺之脈也。肺為諸藏之主，通陰陽，故十二經脈皆會乎太陰，所以決吉凶者。十二經有病皆寸口，知其何經之動浮沈澀滑，《春秋》逆順，知其死生。」顧野王云：「肺腑，腹心也。」案：說田蚡為相，若人之肺，知陰陽逆順，又為帝之腹心親戚也。</span></p><p><span class="inlay2">　<span class="inlinecomment一"><span class="number">五</span></span>《索隱》：案：痛，甚也。欲令士折節屈下於己；不然，天下不肅。或解以為蚡欲折節下士，非也。案：下文不讓其兄蓋侯，知或說為非也。</span></p><p><span class="inlay2">　<span class="inlinecomment一"><span class="number">六</span></span>《集解》：《漢書·百官表》曰少府有考工室。如淳曰：「官名也。」</span></p><p><span class="inlay2">　<span class="inlinecomment一"><span class="number">七</span></span>《集解》：徐廣曰：「王后兄王信也。泰山有蓋縣，樂安有益縣也。」</span></p><p><span class="inlay2">　<span class="inlinecomment一"><span class="number">八</span></span>《集解》：徐廣曰：「為諸第之上也。」</span></p><p><span class="inlay2">　<span class="inlinecomment一"><span class="number">九</span></span>《集解》：如淳曰：「旌旗之名。通帛曰旃。曲旃，僭也。」蘇林曰：「禮，大夫建旃。曲旃，柄上曲也。」《索隱》：按：曲旃，旌旃柄上曲，僭禮也。通帛曰旃。《說文》云曲旃者，所以招士也。</span></p><p>　　魏其失竇太后，益疏不用，無勢，諸客稍稍自引而怠傲，唯灌將軍獨不失故。魏其日默默不得志，而獨厚遇灌將軍。</p><p><br/>　　灌將軍夫者，潁陰人也。夫父張孟，嘗為潁陰侯嬰舍人，得幸，因進之至二千石，故蒙灌氏姓為灌孟。吳楚反時，潁陰侯灌何為將軍，<span class="inlinecomment一"><span class="number">一</span></span>屬太尉，請灌孟為校尉。夫以千人與父俱。<span class="inlinecomment一"><span class="number">二</span></span>灌孟年老，潁陰侯彊請之，鬱鬱不得意，故戰常陷堅，遂死吳軍中。軍法，父子俱從軍，有死事，得與喪歸。灌夫不肯隨喪歸，奮曰：<span class="inlinecomment一"><span class="number">三</span></span>「願取吳王若將軍頭，<span class="inlinecomment一">孫守真按：若=或，疊韻通假·字形結構兼音義。</span>以報父之仇。」於是灌夫被甲持戟，募軍中壯士所善願從者數十人。及出壁門，莫敢前。獨二人及從奴十數騎馳入吳軍，至吳將麾下，<span class="inlinecomment一"><span class="number">四</span></span>所殺傷數十人。不得前，複馳還，走入漢壁，皆亡其奴，獨與一騎歸。夫身中大創十餘，適有萬金良藥，故得無死。夫創少瘳，又復請將軍曰：「吾益知吳壁中曲折，請複往。」將軍壯義之，恐亡夫，乃言太尉，太尉乃固止之。吳已破，灌夫以此名聞天下。</p><p><span class="inlay2">　<span class="inlinecomment一"><span class="number">一</span></span>《索隱》：案：何是嬰子，《漢書》作「嬰」，誤也。</span></p><p><span class="inlay2">　<span class="inlinecomment一"><span class="number">二</span></span>《集解》：《漢書音義》曰「官主千人，如候司馬」。</span></p><p><span class="inlay2">　<span class="inlinecomment一"><span class="number">三</span></span>《集解》：張晏曰：「自奮勵也。」</span></p><p><span class="inlay2">　<span class="inlinecomment一"><span class="number">四</span></span>《正義》：謂大將之旗。</span></p><p>　　潁陰侯言之上，上以夫為中郎將。數月，坐法去。後家居長安，長安中諸公莫弗稱之。<span class="inlinecomment一">孫守真按：莫弗=無不。</span>孝景時，至代相。孝景崩，今上初卽位，以為淮陽天下交，勁兵處，故徙夫為淮陽太守。建元元年，入為太僕。二年，夫與長樂衞尉竇甫飲，輕重不得，<span class="inlinecomment一"><span class="number">一</span>孫守真按：輕重=高下。輕視之輕。單字想複詞。不得，不相得。</span>夫醉，搏甫。<span class="inlinecomment一"><span class="number">二</span></span>甫，竇太后昆弟也。上恐太后誅夫，徙為燕相。數歲，坐法去官，家居長安。</p><p><span class="inlay2">　<span class="inlinecomment一"><span class="number">一</span></span>《集解》：晉灼曰：「飲酒輕重不得其平也。」</span></p><p><span class="inlay2">　<span class="inlinecomment一"><span class="number">二</span></span>《索隱》：搏音博，謂擊也。</span></p><p>　　灌夫為人剛直使酒，不好面諛。貴戚諸有勢在己之右，不欲加禮，必陵之；諸士在己之左，愈貧賤，尤益敬，與鈞。稠人廣衆，薦寵下輩。士亦以此多之。</p><p>　　夫不喜文學，好任俠，已然諾。<span class="inlinecomment一"><span class="number">一</span>孫守真按：猶歇後語。猶言「一言既出」，即該「駟馬難追」，不必全舉也。已=既（出）。一言=然諾。〇倒序重組：然諾已。已=矣，既有肯定之意，故師古云為「必」也。</span>諸所與交通，無非豪桀大猾。家累數千萬，食客日數十百人。陂池田園，宗族賓客為權利，橫於潁川。潁川兒乃歌之曰：「潁水淸，灌氏寧；潁水濁，灌氏族。」</p><p><span class="inlay2">　<span class="inlinecomment一"><span class="number">一</span></span>《索隱》：已音以。謂已許諾，必使副其前言也。</span></p><p>　　灌夫家居雖富，然失勢，卿相侍中賓客益衰。及魏其侯失勢，亦欲倚灌夫引繩批根生平慕之後弃之者。<span class="inlinecomment一"><span class="number">一</span></span>灌夫亦倚魏其而通列侯宗室為名高。兩人相為引重，<span class="inlinecomment一"><span class="number">二</span></span>其游如父子然。相得驩甚，無厭，恨相知晚也。</p><p><span class="inlay2">　<span class="inlinecomment一"><span class="number">一</span></span>《集解》：蘇林曰：「二人相倚，引繩直之，意批根賓客也。棄之者，不與交通。」孟康曰：「根，根括。引繩以持彈。」　《索隱》：案：劉氏云「二人相倚，事如合繩共相依引也」。批音步結反。批者，排也。《漢書》作「排」。排根者，蘇林云「賓客去之者不與通也」。孟康云「音根格，謂引繩排彈其根格，平生慕嬰交而棄者令不得通也。小顏根音痕，格音下各反。駰謂引繩，排彈繩根括以退之者也」。持彈，案《漢書》本作「抨彈」，音普耕反。</span></p><p><span class="inlay2">　<span class="inlinecomment一"><span class="number">二</span></span>《集解》：張晏曰：「相薦達為聲勢。」</span></p><p>　　灌夫有服，過丞相。丞相從容曰：「吾欲與仲孺過魏其侯，<span class="inlinecomment一"><span class="number">一</span></span>會仲孺有服。」<span class="inlinecomment一"><span class="number">二</span></span>灌夫曰：「將軍乃肯幸臨況魏其侯，<span class="inlinecomment一">孫守真按：光臨、親臨、近況，單字想複詞。先抓動詞·找對詞性：況，轉品為「問近況」。</span>夫安敢以服為解！請語魏其侯帳具，將軍旦日蚤臨。」武安許諾。灌夫具語魏其侯如所謂武安侯。<span class="inlinecomment一">孫守真按：倒序重組：如武安侯所謂。強調如其言故爾。</span>魏其與其夫人益市牛酒，夜灑埽，早帳具至旦。平明，令門下候伺。至日中，丞相不來。魏其謂灌夫曰：「丞相豈忘之哉？」灌夫不懌，曰：「夫以服請，宜往。」<span class="inlinecomment一"><span class="number">三</span></span>乃駕，自往迎丞相。丞相特前戲許灌夫，<span class="inlinecomment一">孫守真按：君無戲言之戲，單字想複詞。</span>殊無意往。及夫至門，丞相尚臥。於是夫入見，曰：「將軍昨日幸許過魏其，魏其夫妻治具，自旦至今，未敢嘗食。」武安鄂<span class="inlinecomment一"><span class="number">四</span></span>謝曰：<span class="inlinecomment一">孫守真按：鄂=愕，字形結構換部首耳。本頁之後所錄改用吳恆昇先生當年《中華文化網》所錄中研院《瀚典》本。佛弟子孫守真任真甫合十敬啟二〇二一〇九二〇:〇八三七</span>「吾昨日醉，忽忘與仲孺言。」乃駕往，又徐行，灌夫愈益怒。及飲酒酣，夫起舞屬丞相，<span class="inlinecomment一"><span class="number">五</span></span>丞相不起，夫從坐上語侵之。魏其乃扶灌夫去，謝丞相。丞相卒飲至夜，極驩而去。</p><p><span class="inlay2">　<span class="inlinecomment一"><span class="number">一</span></span>《集解》：《漢書》曰：「灌夫字仲孺。」</span></p><p><span class="inlay2">　<span class="inlinecomment一"><span class="number">二</span></span>《索隱》：案：服謂期功之服也。故應璩書曰「仲孺不辭同生之服」是也。</span></p><p><span class="inlay2">　<span class="inlinecomment一"><span class="number">三</span></span>《集解》：徐廣曰：「一云『以服請，不宜往』。」《索隱》：案：徐廣云「以服請，不宜往」，其說非也。正言夫請不以服為解，蚡不宜忘，故駕自往迎也。</span></p><p><span class="inlay2">　<span class="inlinecomment一"><span class="number">四</span></span>《集解》：徐廣曰：「一作『悟』。」</span></p><p><span class="inlay2">　<span class="inlinecomment一"><span class="number">五</span></span>《索隱》：屬音之欲反。屬猶委也，付也。小顏云「若今之舞訖相勸也」。</span></p><p>　　丞相嘗使籍福請魏其城南田。魏其大望曰：<span class="inlinecomment一">孫守真按：怨望之望。單字想複詞。</span>「老僕雖弃，將軍雖貴，寧可以勢奪乎！」<span class="inlinecomment一">孫守真按：斷句+單字想複詞：可，可以；以，因、憑（仗）、用。</span>不許。灌夫聞，怒，罵籍福。籍福惡兩人有郄，<span class="inlinecomment一">孫守真按：如此處「郄」乃中研院造字，故造成亂碼，文本亦因之錯亂，如前屢見不鮮者。恨未能及時想到《中華文化網》此本也，亦見網路上東西轉載也不注明出處之貽誤人者，何限！感恩感恩南無阿彌陀佛<br/>今不但不因造字而成亂碼「?」且保留原造字之字碼，尚方便全部取代為現用系統字也。<br/>「郄」字以下之錯簡，今錄一端于下以證：<br/>且待之。」已而武安聞魏其、灌夫實怒不予田，亦怒曰：「魏其子嘗殺人，蚡活之。蚡事魏其無所不可，何愛數頃田？且灌夫何與也？吾不敢復求田。」武安由此大怨灌夫、魏其。<br/>今按本站《先秦兩漢·史書·史記》此「郄」卻作「郤」，核諸武英殿、百衲本本均作「郄」，復不知何據？且復顯見「複」字亦因由「復」轉簡化字「复」再回回轉反正為「複」而致誤。唯《瀚典》此本仍將原文改成通行之字，如「衞」作「衛」、「衆」成「眾」而未能如今版者一依於原書也。今版亦經幾次去函訂正，蓋早期院方尚不講究於字體也。</span>乃謾自好謝丞相曰：「魏其老且死，易忍，且待之。」已而武安聞魏其、灌夫實怒不予田，亦怒曰：「魏其子嘗殺人，蚡活之。蚡事魏其無所不可，何愛數頃田？且灌夫何與也？<span class="inlinecomment一">孫守真按：倒序重組：何與灌夫也。</span>吾不敢復求田。」武安由此大怨灌夫、魏其。</p><p>　　元光四年春，<span class="inlinecomment一"><span class="number">一</span></span>丞相言灌夫家在潁川，橫甚，民苦之。請案。上曰：「此丞相事，何請。」灌夫亦持丞相陰事，為姦利，受淮南王金與語言。賓客居閒，遂止，俱解。</p><p><span class="inlay2">　<span class="inlinecomment一"><span class="number">一</span></span>《集解》：徐廣曰：「疑此當是三年也。其說在後。」</span></p><p>　　夏，丞相取燕王女為夫人，<span class="inlinecomment一"><span class="number">一</span></span>有太后詔，召列侯宗室皆往賀。魏其侯過灌夫，欲與俱。夫謝曰：「夫數以酒失得過丞相，<span class="inlinecomment一">孫守真按：得罪=得過。獲得，同義複詞∴=獲罪。</span>丞相今者又與夫有郄。」魏其曰：「事已解。」彊與俱。飲酒酣，武安起為壽，<span class="inlinecomment一"><span class="number">二</span></span>坐皆避席伏。已魏其侯為壽，獨故人避席耳，餘半膝席。<span class="inlinecomment一"><span class="number">三</span></span>灌夫不悅。起行酒，至武安，武安膝席曰：「不能滿觴。」夫怒，因嘻笑曰：「將軍貴人也，屬之！」<span class="inlinecomment一"><span class="number">四</span></span>時武安不肯。行酒次至臨汝侯，<span class="inlinecomment一"><span class="number">五</span></span>臨汝侯方與程不識耳語，又不避席。夫無所發怒，<span class="inlinecomment一">孫守真按：倒序重組：發怒無所。處所，同義複詞。無所=無地。</span>乃罵臨汝侯曰：「生平毀程不識不直一錢，今日長者為壽，乃效女兒呫囁耳語！」<span class="inlinecomment一"><span class="number">六</span></span>武安謂灌夫曰：「程李俱東西宮衞尉，<span class="inlinecomment一"><span class="number">七</span></span>今衆辱程將軍，仲孺獨不為李將軍地乎？」<span class="inlinecomment一"><span class="number">八</span></span>灌夫曰：「今日斬頭陷匈，<span class="inlinecomment一"><span class="number">九</span></span><span class="inlinecomment一">孫守真按：匈=胸，字形結構換部首耳。</span>何知程李乎！」坐乃起更衣，稍稍去。魏其侯去，麾灌夫出。武安遂怒曰：「此吾驕灌夫罪。」乃令騎留灌夫。灌夫欲出不得。籍福起為謝，案灌夫項令謝。<span class="inlinecomment一">孫守真按：案=按，字形結構換部首。項上人頭的項，單字想複詞。</span>夫愈怒，不肯謝。武安乃麾騎縛夫置傳舍，召長史曰：「今日召宗室，有詔。」劾灌夫罵坐不敬，繫居室。<span class="inlinecomment一"><span class="number">一〇</span></span>遂按其前事，遣吏分曹逐捕諸灌氏支屬，<span class="inlinecomment一">孫守真按：追逐，同義複詞。</span>皆得弃市罪。魏其侯大媿，為資使賓客請，莫能解。<span class="inlinecomment一"><span class="number">一一</span></span>武安吏皆為耳目，諸灌氏皆亡匿，夫繫，遂不得告言武安陰事。</p><p><span class="inlay2">　<span class="inlinecomment一"><span class="number">一</span></span>《索隱》：案：蚡娶燕王劉澤子康王嘉之女也。</span></p><p><span class="inlay2">　<span class="inlinecomment一"><span class="number">二</span></span>《集解》：如淳曰：「上酒為稱壽，非大行酒。」</span></p><p><span class="inlay2">　<span class="inlinecomment一"><span class="number">三</span></span>《集解》：蘇林曰：「下席而膝半在席上。」如淳曰：「以膝跪席上也。」</span></p><p><span class="inlay2">　<span class="inlinecomment一"><span class="number">四</span></span>《集解》：徐廣曰：「屬，一作『畢』。」《索隱》：案：《漢書》作「畢」。畢，盡也。</span></p><p><span class="inlay2">　<span class="inlinecomment一"><span class="number">五</span></span>《集解》：徐廣曰：「灌嬰孫，名賢也。」《索隱》：案：《漢書》云臨汝侯灌賢，則賢是嬰之孫，臨汝是改封也。</span></p><p><span class="inlay2">　<span class="inlinecomment一"><span class="number">六</span></span>《集解》：韋昭曰：「呫囁，附耳小語聲。」《索隱》：女兒猶云兒女也。《漢書》作「女曹兒」。曹，輩也，猶言兒女輩。呫，鄒氏音蚩輒反。囁音女輒反。《說文》「附耳小語也」。</span></p><p><span class="inlay2">　<span class="inlinecomment一"><span class="number">七</span></span>《集解》：《漢書音義》曰：「李廣為東宮，程不識為西宮。」</span></p><p><span class="inlay2">　<span class="inlinecomment一"><span class="number">八</span></span>《集解》：如淳曰：「李將軍，李廣也。猶今人言為除地也。」《索隱》：案：小顏云「言今旣毀程，令李何地自安處也」。</span></p><p><span class="inlay2">　<span class="inlinecomment一"><span class="number">九</span></span>《索隱》：韋昭云：「言不避死亡也。」《漢書》作「穴匈」。</span></p><p><span class="inlay2">　<span class="inlinecomment一"><span class="number">一〇</span></span>《集解》：如淳曰：「《百官表》居室為保宮，今守宮也。」</span></p><p><span class="inlay2">　<span class="inlinecomment一"><span class="number">一一</span></span>《集解》：如淳曰：「為出資費，使人為夫言。」</span></p><p>　　魏其銳身為救灌夫。夫人諫魏其曰：「灌將軍得罪丞相，與太后家忤，寧可救邪？」魏其侯曰：「侯自我得之，自我捐之，無所恨。且終不令灌仲孺獨死，嬰獨生。」乃匿其家，<span class="inlinecomment一"><span class="number">一</span></span>竊出上書。立召入，具言灌夫醉飽事，不足誅。上然之，賜魏其食，曰：「東朝廷辯之。」<span class="inlinecomment一"><span class="number">二</span></span></p><p><span class="inlay2">　<span class="inlinecomment一"><span class="number">一</span></span>《集解》：晉灼曰：「恐其夫人復諫止也。」</span></p><p><span class="inlay2">　<span class="inlinecomment一"><span class="number">二</span></span>《集解》：如淳曰：「東朝，太后朝。」</span></p><p>　　魏其之東朝，盛推灌夫之善，言其醉飽得過，<span class="inlinecomment一">孫守真按：飽猶酣。酒酣耳熱。</span>乃丞相以他事誣罪之。武安又盛毀灌夫所為橫恣，罪逆不道。魏其度不可柰何，因言丞相短。武安曰：「天下幸而安樂無事，蚡得為肺腑，所好音樂狗馬田宅。蚡所愛倡優巧匠之屬，不如魏其、灌夫日夜招聚天下豪桀壯士與論議，腹誹而心謗，不仰視天而俯畫地，<span class="inlinecomment一"><span class="number">一</span></span>辟倪兩宮閒，<span class="inlinecomment一"><span class="number">二</span></span>幸天下有變，而欲有大功。<span class="inlinecomment一"><span class="number">三</span></span>臣乃不知魏其等所為。」於是上問朝臣：「兩人孰是？」御史大夫韓安國曰：「魏其言灌夫父死事，身荷戟馳入不測之吳軍，身被數十創，名冠三軍，此天下壯士，非有大惡，爭杯酒，不足引他過以誅也。魏其言是也。丞相亦言灌夫通姦猾，侵細民，家累巨萬，橫恣潁川，淩轢宗室，侵犯骨肉，此所謂『枝大於本，脛大於股，不折必披』，<span class="inlinecomment一"><span class="number">四</span>孫守真按：披靡，單字想複詞。</span>丞相言亦是。唯明主裁之。」主爵都尉汲黯是魏其。內史鄭當時是魏其，後不敢堅對。餘皆莫敢對。上怒內史曰：「公平生數言魏其、武安長短，今日廷論，局趣效轅下駒，<span class="inlinecomment一"><span class="number">五</span></span>吾幷斬若屬矣。」卽罷起入，上食太后。太后亦已使人候伺，具以告太后。太后怒，不食，曰：「今我在也，而人皆藉吾弟，<span class="inlinecomment一"><span class="number">六</span>孫守真按：藉ㄐ丨ˊ=踖ㄐ丨ˊ=躤ㄐ丨ㄝˋ，字形結構換部首部件耳。</span>令我百歲後，皆魚肉之矣。且帝寧能為石人邪！<span class="inlinecomment一"><span class="number">七</span></span>此特帝在，卽錄錄，<span class="inlinecomment一">孫守真按：找對主詞：此=此輩（群臣）。</span>設百歲後，<span class="inlinecomment一"><span class="number">八</span></span>是屬寧有可信者乎？」上謝曰：「俱宗室外家，<span class="inlinecomment一"><span class="number">九</span></span>故廷辯之。不然，此一獄吏所決耳。」是時郎中令石建為上分別言兩人事。</p><p><span class="inlay2">　<span class="inlinecomment一"><span class="number">一</span></span>《集解》：張晏曰：「視天，占三光也。畫地，知分野所在也。畫地諭欲作反事。」</span></p><p><span class="inlay2">　<span class="inlinecomment一"><span class="number">二</span></span>《集解》：徐廣曰：「辟音芳細反。倪音詣。」張晏曰：「占太后與帝吉凶之期。」　《索隱》：辟普係反。倪，五係反。《埤倉》云：「睥睨，邪視也。」</span></p><p><span class="inlay2">　<span class="inlinecomment一"><span class="number">三</span></span>《集解》：張晏曰：「幸為反者，當得為大將立功也。」瓚曰：「天下有變謂天子崩，因變難之際得立大功。」</span></p><p><span class="inlay2">　<span class="inlinecomment一"><span class="number">四</span></span>《索隱》：案：包愷音疋彼反。　《正義》：鋪被反。披，分析也。</span></p><p><span class="inlay2">　<span class="inlinecomment一"><span class="number">五</span></span>《集解》：張晏曰：「俛頭於車轅下，隨母而已。」瓚曰：「小馬在轅下。」　《正義》：應劭云：「駒馬加著轅。局趣，纖小之貌。」按：應說為長也。</span></p><p><span class="inlay2">　<span class="inlinecomment一"><span class="number">六</span></span>《索隱》：案：晉灼云「藉，蹈也。以言蹂藉之」。</span></p><p><span class="inlay2">　<span class="inlinecomment一"><span class="number">七</span></span>《索隱》：謂帝不如石人得長存也。　《正義》：顏師古云：「言徒有人形耳，不知好惡。」按：今俗云人不辨事，罵云杌杌若木人也。</span></p><p><span class="inlay2">　<span class="inlinecomment一"><span class="number">八</span></span>《索隱》：案：設者，脫也。</span></p><p><span class="inlay2">　<span class="inlinecomment一"><span class="number">九</span></span>《正義》：嬰，景帝從舅。蚡，太后同母弟。</span></p><p>　　武安已罷朝，出止車門，召韓御史大夫載，怒曰：「與長孺共一老禿翁，何為首鼠兩端？」<span class="inlinecomment一"><span class="number">一</span></span>韓御史良久謂丞相曰：「君何不自喜？<span class="inlinecomment一"><span class="number">二</span></span>夫魏其毀君，君當免冠解印綬歸，曰『臣以肺腑幸得待罪，固非其任，魏其言皆是』。如此，上必多君有讓，不廢君。魏其必內愧，杜門齰舌自殺。<span class="inlinecomment一"><span class="number">三</span></span>今人毀君，君亦毀人，譬如賈豎女子爭言，何其無大體也！」武安謝罪曰：「爭時急，不知出此。」</p><p><span class="inlay2">　<span class="inlinecomment一"><span class="number">一</span></span>《集解》：《漢書音義》曰：「禿老翁，言嬰無官位扳援也。首鼠，一前一卻也。」　《索隱》：案：謂共治一老禿翁，指竇嬰也。服虔云「首鼠，一前一卻也」。</span></p><p><span class="inlay2">　<span class="inlinecomment一"><span class="number">二</span></span>《集解》：蘇林曰：「何不自解釋為喜樂邪？」　《索隱》：案：小顏云「何不自謙遜為可喜之事」。音許旣反。</span></p><p><span class="inlay2">　<span class="inlinecomment一"><span class="number">三</span></span>《索隱》：案：《說文》云「齰，齧也」。音側革反。</span></p><p>　　於是上使御史簿責魏其所言灌夫，頗不讎，<span class="inlinecomment一"><span class="number">一</span></span>欺謾。劾繫都司空。<span class="inlinecomment一"><span class="number">二</span></span>孝景時，魏其常受遺詔，曰「事有不便，以便宜論上」。及繫，灌夫罪至族，事日急，諸公莫敢復明言於上。魏其乃使昆弟子上書言之，幸得復召見。書奏上，而案《尚書》大行無遺詔。<span class="inlinecomment一"><span class="number">三</span></span>詔書獨藏魏其家，家丞封。<span class="inlinecomment一"><span class="number">四</span></span>乃劾魏其矯先帝詔，罪當弃市。五年十月，<span class="inlinecomment一"><span class="number">五</span></span>悉論灌夫及家屬。魏其良久乃聞，聞卽恚，病痱，<span class="inlinecomment一"><span class="number">六</span></span>不食欲死。或聞上無意殺魏其，魏其復食，治病，議定不死矣。乃有蜚語為惡言聞上，<span class="inlinecomment一"><span class="number">七</span>孫守真按：惡言=壞話，抽換字面爾。找對主詞：誰為惡言？蜚語言魏其有惡言也。聞於上。添字還原。倒序重組：上聞。</span>故以十二月晦<span class="inlinecomment一"><span class="number">八</span></span>論弃市渭城。<span class="inlinecomment一"><span class="number">九</span></span></p><p><span class="inlay2">　<span class="inlinecomment一"><span class="number">一</span></span>《正義》：讎音巿周反，對也。言簿責魏其所言灌夫實潁川事，故魏其不對為欺謾者也。</span></p><p><span class="inlay2">　<span class="inlinecomment一"><span class="number">二</span></span>《索隱》：案：《百官表》云宗正屬官，主詔獄也。　《正義》：如淳云：「律，司空主水及罪人。」</span></p><p><span class="inlay2">　<span class="inlinecomment一"><span class="number">三</span></span>《集解》：如淳曰：「大行，主諸侯官也。」　《索隱》：案：《尚書》無此景帝崩時大行遺詔，乃魏其家臣印封之。如淳說非也。　《正義》：天子崩曰大行也。按：《尚書》之中，景帝崩時無遺詔賜魏其也。《百官表》云諸受《尚書》事也。</span></p><p><span class="inlay2">　<span class="inlinecomment一"><span class="number">四</span></span>《集解》：《漢書音義》曰：「以家臣印封遺詔。」</span></p><p><span class="inlay2">　<span class="inlinecomment一"><span class="number">五</span></span>《集解》：徐廣曰：「疑非五年，亦非十月。」　《索隱》：徐氏云疑非者，案武紀四年三月蚡薨，竇嬰死在前，今云五年，故疑非也。　《正義》：《漢書》云元光四年冬，魏其侯嬰有罪棄巿。春三月乙卯，丞相蚡薨。按：五年者，誤也。</span></p><p><span class="inlay2">　<span class="inlinecomment一"><span class="number">六</span></span>《索隱》：痱音肥，又音扶味反，風病也。</span></p><p><span class="inlay2">　<span class="inlinecomment一"><span class="number">七</span></span>《集解》：張晏曰：「蚡偽作飛揚誹謗之語。」</span></p><p><span class="inlay2">　<span class="inlinecomment一"><span class="number">八</span></span>《集解》：徐廣曰：「疑非十二月也。」駰案：張晏曰「月晦者，春垂至也」。　《索隱》：著日月者，見春垂至，恐遇赦贖也。</span></p><p><span class="inlay2">　<span class="inlinecomment一"><span class="number">九</span></span>《正義》：故咸陽也。</span></p><p>　　其春，武安侯病，<span class="inlinecomment一"><span class="number">一</span></span>專呼服謝罪。<span class="inlinecomment一"><span class="number">二</span>孫守真按：專一，同義複詞。字形結構兼音義·一聲之轉：專⇌但⇌單⇌獨⇌第⇌特⇌只⇌直……。</span>使巫視鬼者視之，見魏其、灌夫共守，欲殺之。竟死。子恬嗣。<span class="inlinecomment一"><span class="number">三</span></span>元朔三年，武安侯坐衣襜褕<span class="inlinecomment一"><span class="number">四</span></span>入宮，不敬。<span class="inlinecomment一"><span class="number">五</span></span></p><p><span class="inlay2">　<span class="inlinecomment一"><span class="number">一</span></span>《正義》：其春，卽四年春也。元光四年十月，灌夫棄巿。十二月末，魏其棄巿。至三月乙卯，田蚡薨。則三人死同在一年明矣。漢以十月為歲首故也。秦楚之際表云\〔十月〕，十一月，十二月，端月，二月，三月，至九為終。周建子為正月，十一月為正月，十二月為二月，正月為三月，二月為四月，至十月為歲終。漢初至武帝太初以前，並依秦法，以後改用夏正月，至今不改。然夫子作《春秋》依夏正。</span></p><p><span class="inlay2">　<span class="inlinecomment一"><span class="number">二</span></span>《集解》：《漢書音義》曰：「言蚡號呼謝服罪也。」</span></p><p><span class="inlay2">　<span class="inlinecomment一"><span class="number">三</span></span>《集解》：徐廣曰：「蚡疾，見魏其、灌夫鬼殺之，則其（春）\〔死〕共在一春內邪？《武帝本紀》『四年三月乙卯，田蚡薨』，嬰死在蚡薨之前，何復云五年十二月邪？疑十二月當為二月也。」案侯表，蚡事武帝九年而卒，元光四年侯恬之元年，建元元年訖元光三年而九年。大臣表蚡以元光四年卒，亦云嬰四年棄巿，未詳此正安在。然蚡薨在嬰死後分明。</span></p><p><span class="inlay2">　<span class="inlinecomment一"><span class="number">四</span></span>《正義》：《爾雅》云「衣蔽前謂之襜」。郭璞云「蔽膝也」。《說文》、《字林》並謂之短衣。</span></p><p><span class="inlay2">　<span class="inlinecomment一"><span class="number">五</span></span>《集解》：徐廣曰：「表云坐衣不敬，國除。」　《索隱》：襜，尺占反。褕音踰。謂非正朝衣，若婦人服也。表云恬坐衣不敬，國除。</span></p><p>　　淮南王安謀反覺，治。王前朝，<span class="inlinecomment一"><span class="number">一</span>孫守真按：斷句+單字想複詞+找對主詞·找對詞性+找對主詞+單字想複詞：王，淮南王；前=昔，從前；朝覲。</span>武安侯為太尉，時迎王至霸上，謂王曰：「上未有太子，大王最賢，高祖孫，卽宮車晏駕，非大王立當誰哉！」淮南王大喜，厚遺金財物。上自魏其時不直武安，特為太后故耳。<span class="inlinecomment一"><span class="number">二</span></span>及聞淮南王金事，上曰：「使武安侯在者，族矣。」</p><p><span class="inlay2">　<span class="inlinecomment一"><span class="number">一</span></span>《集解》：徐廣曰：「建元二年。」</span></p><p><span class="inlay2">　<span class="inlinecomment一"><span class="number">二</span></span>《索隱》：案：武帝以魏其、灌夫事為枉，於武安侯為不直，特為太后故耳。</span></p><p>　　太史公曰：魏其、武安皆以外戚重，灌夫用一時決筴而名顯。<span class="inlinecomment一">孫守真按：若原本本站所藏維基文本，此「筴」卻作「廁」，豈不令人作愕！二〇二一〇九二〇:一二二八中秋前一日</span>魏其之舉以吳楚，武安之貴在日月之際。然魏其誠不知時變，灌夫無術而不遜，兩人相翼，乃成禍亂。武安負貴而好權，杯酒責望，陷彼兩賢。嗚呼哀哉！遷怒及人，命亦不延。衆庶不載，竟被惡言。<span class="inlinecomment一">孫守真按：找對主詞：前二說武安，後二句言魏其。不載=不再，單字想複詞：盛況不再。或地載、承載。謂失勢失眾庶也。眾庶不載者，如門可羅雀也。</span>嗚呼哀哉！禍所從來矣！</p><p><span class="inlay2">　【《索隱》述贊】：竇嬰、田蚡，勢利相雄。咸倚外戚，或恃軍功。灌夫自喜，引重其中。意氣杯酒，䁹睨兩宮。<span class="inlinecomment一">孫守真按：䁹=睥，字形結構換聲符耳；原《瀚典》文本檔作「䏁」，未詳何故。</span>事竟不直，冤哉二公！</span></p></div></c-box>
</body>
</html>

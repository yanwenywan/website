
<!DOCTYPE html>

<html lang="en">
<head>
<meta charset="utf-8"/>
<meta content="width=device-width, initial-scale=1.0" name="viewport"/>
<link href="/shenhai/style/DragonIconGreen.png" rel="shortcut icon" type="image/png"/>
<link href="/shenhai/style/style.css" rel="stylesheet"/>
<script defer="" src="/shenhai/js/format.js"></script>
<title> 史記三家注 </title>
</head>
<body>
<c-box>
<header>
<h2>史記卷五十·楚元王世家第二十
</h2>
</header>
<div class="juanku">
<div><a href="../">返</a></div>
<div><a href="49.html">右</a></div>
<div><a href="51.html">左</a></div>
</div>
<div class="juan"><h2>史記卷五十</h2></div><div class="juan"><h2>楚元王世家第二十</h2><p>　　楚元王劉交者，<span class="inlinecomment一"><span class="number">一</span></span>高祖之同母<span class="inlinecomment一"><span class="number">二</span></span>少弟也，字游。</p><p><span class="inlay2">　<span class="inlinecomment一"><span class="number">一</span></span>《正義》：年表云都彭城。</span></p><p><span class="inlay2">　<span class="inlinecomment一"><span class="number">二</span></span>《集解》：徐廣曰：「一作『父』。」《索隱》：按：《漢書》作「同父」。言同父者，以明異母也。</span></p><p>　　高祖兄弟四人，長兄伯，伯蚤卒。始高祖微時，嘗闢事，時時與賓客過巨嫂食。<span class="inlinecomment一"><span class="number">一</span></span>嫂厭叔，叔與客來，嫂詳為羹盡，櫟釜，<span class="inlinecomment一"><span class="number">二</span></span>賓客以故去。已而視釜中尚有羹，高祖由此怨其嫂。及高祖為帝，封昆弟，而伯子獨不得封。太上皇以為言，高祖曰：「某非忘封之也，為其母不長者耳。」於是乃封其子信為羹頡侯。<span class="inlinecomment一"><span class="number">三</span></span>而王次兄仲於代。<span class="inlinecomment一"><span class="number">四</span></span></p><p><span class="inlay2">　<span class="inlinecomment一"><span class="number">一</span></span>《集解》：徐廣曰：「《漢書》云丘嫂也。」《索隱》：《漢書》作「丘」。應劭云「丘，姓也」。孟康云「丘，空也。兄亡，空有嫂也」。今此作「巨」，巨，大也，謂長嫂也。劉氏云「巨，一作『丘』。」</span></p><p><span class="inlay2">　<span class="inlinecomment一"><span class="number">二</span></span>《索隱》：櫟音歷。謂以杓歷釜旁，使為聲。《漢書》作「轑」，音勞。</span></p><p><span class="inlay2">　<span class="inlinecomment一"><span class="number">三</span></span>《集解》：徐廣曰：「羹頡侯以高祖七年封，封十三年，高後元年，有罪，削爵一級，為關內侯。」《索隱》：羹頡，爵號耳，非縣邑名，以其櫟釜故也。《正義》：《括地志》云：「羹頡山在媯州懷戎縣東南十五里。」按：高祖取其山名為侯號者，怨故也。</span></p><p><span class="inlay2">　<span class="inlinecomment一"><span class="number">四</span></span>《集解》：徐廣曰：「次兄名喜，字仲，以六年立為代王，其年罷。卒謚頃王。有子曰濞。」</span></p><p>　　高祖六年，已禽楚王韓信於陳，乃以弟交為楚王，都彭城。<span class="inlinecomment一"><span class="number">一</span></span>卽位二十三年卒，子夷王郢立。<span class="inlinecomment一"><span class="number">二</span></span>夷王四年卒，子王戊立。</p><p><span class="inlay2">　<span class="inlinecomment一"><span class="number">一</span></span>《索隱》：《漢書》云楚王王薛郡、東海、彭城三十六縣也。</span></p><p><span class="inlay2">　<span class="inlinecomment一"><span class="number">二</span></span>《索隱》：《漢書》名郢客。</span></p><p>　　王戊立二十年，冬，坐為薄太后服私奸，<span class="inlinecomment一"><span class="number">一</span></span>削東海郡。春，戊與吳王合謀反，其相張尚、太傅趙夷吾諫，不聽。戊則殺尚、夷吾，起兵與吳西攻梁，破棘壁。<span class="inlinecomment一"><span class="number">二</span></span>至昌邑南，<span class="inlinecomment一"><span class="number">三</span></span>與漢將周亞夫戰。漢絕吳楚糧道，士卒飢，吳王走，楚王戊自殺，軍遂降漢。</p><p><span class="inlay2">　<span class="inlinecomment一"><span class="number">一</span></span>《索隱》：《漢書》云「私奸服舍中」。姚察云「奸於服舍，非必宮中」。又按：集注服虔云「私奸中人」。蓋以罪重，故至削郡也。</span></p><p><span class="inlay2">　<span class="inlinecomment一"><span class="number">二</span></span>《正義》：《括地志》云：「大棘故城在宋州寧陵縣西七十里，卽梁棘壁。」</span></p><p><span class="inlay2">　<span class="inlinecomment一"><span class="number">三</span></span>《正義》：《括地志》云：「有梁丘故城在曹州成武縣東北三十二里」也。</span></p><p>　　漢已平吳楚，孝景帝欲以德侯子續吳，<span class="inlinecomment一"><span class="number">一</span></span>以元王子禮續楚。竇太后曰：「吳王，老人也，宜為宗室順善。今乃首率七國，紛亂天下，柰何續其後！」不許吳，許立楚後。是時禮為漢宗正。乃拜禮為楚王，奉元王宗廟，是為楚文王。</p><p><span class="inlay2">　<span class="inlinecomment一"><span class="number">一</span></span>《集解》：徐廣曰：「德侯名廣，吳王濞之弟也。其父曰仲。」</span></p><p>　　文王立三年卒，子安王道立。安王二十二年卒，子襄王注立。襄王立十四年卒，子王純代立。王純立，地節二年，中人上書告楚王謀反，王自殺，國除，入漢為彭城郡。<span class="inlinecomment一"><span class="number">一</span></span></p><p><span class="inlay2">　<span class="inlinecomment一"><span class="number">一</span></span>《集解》：徐廣曰：「純立十七年卒，謚節王。子延壽立，十九年死。」《索隱》：按：太史公唯記王純為國人告反，國除。蓋延壽後更封，至十九年又謀反誅死，故不同也。《正義》：《漢書》云王純嗣十六年，子延壽嗣，與趙何齊謀反，延壽自殺，立三十二年國除。與此不同。地節是宣帝年號，去天漢四年二十九年，仍隔昭帝世。言到地節二年以下者，蓋褚先生誤也。</span></p><p><br/><br/>　　趙王劉遂者，<span class="inlinecomment一"><span class="number">一</span></span>其父高祖中子，名友，謚曰「幽」。幽王以憂死，故為「幽」。高後王呂祿於趙，一歲而高后崩。大臣誅諸呂呂祿等，乃立幽王子遂為趙王。</p><p><span class="inlay2">　<span class="inlinecomment一"><span class="number">一</span></span>《正義》：年表云都邯鄲。</span></p><p>　　孝文帝卽位二年，立遂弟辟彊，<span class="inlinecomment一"><span class="number">一</span></span>取趙之河閒郡為河閒王，<span class="inlinecomment一"><span class="number">二</span></span>（以）\〔是〕為文王。立十三年卒，子哀王福立。一年卒，無子，絕後，國除，入於漢。</p><p><span class="inlay2">　<span class="inlinecomment一"><span class="number">一</span></span>《索隱》：音壁強二音，又音闢疆。</span></p><p><span class="inlay2">　<span class="inlinecomment一"><span class="number">二</span></span>《正義》：河閒，今瀛州也。</span></p><p>　　遂旣王趙二十六年，孝景帝時坐晁錯以適削趙王常山之郡。吳楚反，趙王遂與合謀起兵。其相建德、<span class="inlinecomment一"><span class="number">一</span></span>內史王悍諫，不聽。遂燒殺建德、王悍，發兵屯其西界，欲待吳與俱西。北使匈奴，與連和攻漢。漢使曲周侯酈寄擊之。趙王遂還，城守邯鄲，相距七月。吳楚敗於梁，不能西。匈奴聞之，亦止，不肯入漢邊。欒布自破齊還，乃並兵引水灌趙城。趙城壞，趙王自殺，邯鄲遂降。<span class="inlinecomment一"><span class="number">二</span></span>趙幽王絕後。</p><p><span class="inlay2">　<span class="inlinecomment一"><span class="number">一</span></span>《索隱》：建德，其相名，史先失姓也。</span></p><p><span class="inlay2">　<span class="inlinecomment一"><span class="number">二</span></span>《正義》：邯鄲，洺州縣也。</span></p><p><br/>　　太史公曰：國之將興，必有禎祥，君子用而小人退。國之將亡，賢人隱，亂臣貴。使楚王戊毋刑申公，<span class="inlinecomment一"><span class="number">一</span></span>遵其言，趙任防與先生，<span class="inlinecomment一"><span class="number">二</span></span>豈有篡殺之謀，為天下僇哉？賢人乎，賢人乎！非質有其內，惡能用之哉？甚矣，「安危在出令，存亡在所任」，誠哉是言也！</p><p><span class="inlay2">　<span class="inlinecomment一"><span class="number">一</span></span>《索隱》：《漢書》申公名培，王戊胥靡之。</span></p><p><span class="inlay2">　<span class="inlinecomment一"><span class="number">二</span></span>《集解》：趙堯傳曰：「趙人防與公也。」《索隱》：此及《漢書》雖不見趙不用防與公，蓋當時猶知事跡，或別有所見，故太史公明引以結其贊。</span></p><p><span class="inlay2">　【《索隱》述贊】漢封同姓，楚有令名。旣滅韓信，王於彭城。穆生置醴，韋孟作程。王戊棄德，與吳連兵。太后命禮，為楚罪輕。文襄繼立，世挺才英。如何趙遂，代殞厥聲！興亡之兆，所任宜明。</span></p></div></c-box>
</body>
</html>

{
    "name": "莊子序",
    "type": "PREFACE",
    "paragraphs": [
        {
            "mainText": "莊子序",
            "commentary": [
                {
                    "type": "NORMAL",
                    "text": "河南郭象子玄撰"
                },
                {
                    "type": "NORMAL",
                    "text": "夫莊子者，可謂知本矣，故未始藏其狂言，言雖無會而獨應者也。夫應而非會，則雖當無用；言非物事，則雖高不行；與夫寂然不動，不得已而後起者，固有間矣，斯可謂知無心者也。夫心無為，則隨感而應，應隨其時，言唯謹爾。故與化為體，流萬代而冥物，豈曾設對獨遘而游談乎方外哉！此其所以不經而為百家之冠也。"
                },
                {
                    "type": "NORMAL",
                    "text": "然莊生雖未體之，言則至矣。通天地之統，序萬物之性，達死生之變，而明內聖外王之道，上知造物無物，下知有物之自造也。其言宏綽，其旨玄妙。至至之道，融微旨雅；泰然遣放，放而不敖。故曰不知義之所適，猖狂妄行而蹈其大方；含哺而熙乎澹泊，鼓腹而游乎混芒（一）。至（人）〔仁〕（二）極乎無親，孝慈終於兼忘，禮樂復乎已能，忠信發乎天光。用其光則其朴自成，是以神器獨化於玄冥之境而源流深長（三）也。"
                },
                {
                    "type": "NORMAL",
                    "text": "故其長波之所蕩，高風之所扇，暢乎物宜，適乎民願。弘其鄙，解其懸，灑落之功未加，而矜夸所以散。故觀其書，超然自以為已當，經崑崙，涉太虛，而游惚怳之庭矣。雖復貪婪之人，進躁之士，暫而攬其餘芳，味其溢流，彷彿其音影，猶足曠然有忘形自得之懷，況探其遠情而玩永年者乎！遂綿邈清遐，去離塵埃而返冥極者也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）芒字宋趙諫議本作茫。"
                },
                {
                    "type": "SMALL",
                    "text": "（二）仁字依古逸叢書覆宋本改。"
                },
                {
                    "type": "SMALL",
                    "text": "（三）源流深長趙諫議本作源深流長。"
                }
            ]
        }
    ]
}
{
    "name": "經典釋文序錄",
    "type": "PREFACE",
    "paragraphs": [
        {
            "mainText": "經典釋文序錄",
            "commentary": [
                {
                    "type": "NORMAL",
                    "text": "唐陸德明撰"
                },
                {
                    "type": "NORMAL",
                    "text": "莊　子"
                },
                {
                    "type": "NORMAL",
                    "text": "莊子者，姓莊，名周，（太史公云：字子休。）梁國蒙縣人也。六國時，為漆園吏，與魏惠王、齊宣王、楚威王同時，（李頤云：與齊愍王同時。）齊楚嘗聘以為相，不應。時人皆尚遊說，莊生獨高尚其事，優遊自得，依老氏之旨，著書十餘萬言，以逍遙自然無為齊物而已；大抵皆寓言，歸之於理，不可案文責也。"
                },
                {
                    "type": "NORMAL",
                    "text": "然莊生弘才命世，辭趣華深，正言若反，故莫能暢其弘致；後人增足，漸失其真。故郭子玄云：「一曲之才，妄竄奇說，若閼弈、意脩之首，危言、游鳧、子胥之篇，凡諸巧雜，十分有三。」漢書藝文志「莊子五十二篇」，即司馬彪、孟氏所注是也。言多詭誕，或似山海經，或類占夢書，故注者以意去取。其內篇眾家並同，自餘或有外而無雜。惟子玄所注，特會莊生之旨，故為世所貴。徐仙民、李弘範作音，皆依郭本。今以郭為主。"
                },
                {
                    "type": "NORMAL",
                    "text": "崔譔注十卷，二十七篇。（清河人，晉議郎。內篇七，外篇二十。）"
                },
                {
                    "type": "NORMAL",
                    "text": "向秀注二十卷，二十六篇。（一作二十七篇，一作二十八篇，亦無雜篇。為音三卷。）"
                },
                {
                    "type": "NORMAL",
                    "text": "司馬彪注二十一卷，五十二篇。（字紹統，河內人，晉祕書監。內篇七，外篇二十八，雜篇十四，解說三。為音三卷。）"
                },
                {
                    "type": "NORMAL",
                    "text": "郭象注三十三卷，三十三篇。（字子玄，河內人，晉太傅主簿。內篇七，外篇十五，雜篇十一。為音三卷。）"
                },
                {
                    "type": "NORMAL",
                    "text": "李頤集解三十卷，三十篇。（字景真，潁川襄城人，晉丞相參軍，自號玄道子。一作三十五篇，為音一卷。）"
                },
                {
                    "type": "NORMAL",
                    "text": "孟氏注十八卷，五十二篇。（不詳何人。）"
                },
                {
                    "type": "NORMAL",
                    "text": "王叔之義疏三卷。（字穆囗，琅邪人，宋處士。亦作注。）"
                },
                {
                    "type": "NORMAL",
                    "text": "李軌音一卷。"
                },
                {
                    "type": "NORMAL",
                    "text": "徐邈音三卷。"
                }
            ]
        }
    ]
}
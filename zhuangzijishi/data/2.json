{
    "name": "莊子集釋序",
    "type": "PREFACE",
    "paragraphs": [
        {
            "mainText": "莊子集釋序",
            "commentary": [
                {
                    "type": "NORMAL",
                    "text": "郭君子瀞為莊子集釋成，以授先謙讀之，而其年適有東夷之亂，作而歎曰：莊子其有不得已於中乎！夫其遭世否塞，拯之末由，神彷徨乎馮閎，驗小大之無垠，究天地之終始，懼然而為是言也。"
                },
                {
                    "type": "NORMAL",
                    "text": "騶衍曰：「儒者所謂中國，於天下乃八十一分居其一分耳。赤縣神州外自有九州，裨海環之，大瀛海環其外。」惠施曰：「我知天下之中央，燕之北，越之南是也。」而莊子稱之，亦言儵與忽鑿混沌死，其說若豫睹將來而推厥終極，亦異人矣哉！"
                },
                {
                    "type": "NORMAL",
                    "text": "子貢為挈水之槔，而漢陰丈人笑之。今之機械機事，倍於槔者相萬也。使莊子見之，奈何？蠻觸氏爭地於蝸角，伏尸數萬，逐北旬日。今之蠻觸氏不知其幾也，而莊子奈何？"
                },
                {
                    "type": "NORMAL",
                    "text": "是故以黃帝為君而有蚩尤，以堯為君而有叢枝、宗、膾、胥敖。黃帝、堯非好事也，然而欲虛其國，刑其人，其不能以虛靜治，決矣。彼莊子者，求其術而不得，將遂獨立於寥闊之野，以幸全其身而樂其生，烏足及天下！"
                },
                {
                    "type": "NORMAL",
                    "text": "且其書嘗暴著於後矣。晉演為玄學，無解於胡羯之氛；唐尊為真經，無救於安史之禍。徒以藥世主淫侈，澹末俗利欲，庶有一二之助焉。"
                },
                {
                    "type": "NORMAL",
                    "text": "而其文又絕奇，郭君愛翫之不已，因有集釋之作，附之以文，益之以博。使莊子見之，得毋曰「此猶吾之糟粕」乎？雖然，無跡奚以測履，無糟粕奚以觀於古美矣！郭君於是書為副墨之子，將群天下為洛誦之孫已夫！"
                },
                {
                    "type": "NORMAL",
                    "text": "光緒二十年歲次甲午冬十二月，長沙愚弟王先謙謹撰。"
                }
            ]
        }
    ]
}
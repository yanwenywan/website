{
    "name": "雜篇庚桑楚第二十三",
    "type": "BODY",
    "paragraphs": [
        {
            "mainText": "莊子集釋卷八",
            "commentary": []
        },
        {
            "mainText": "雜篇庚桑楚第二十三【一】",
            "commentary": [
                {
                    "type": "NORMAL",
                    "text": "【一】【釋文】以人名篇。本或作庚桑楚。◎盧文弨曰：今書有楚字。"
                }
            ]
        },
        {
            "mainText": "老聃之役有康桑楚者，偏得老聃之道【一】，以北居畏壘之山，其臣之畫然知者去之，其妾之挈然仁者遠之【二】；擁腫之與居【三】，鞅掌之為使【四】。居三年，畏壘大壤。畏壘之民相與言曰：「庚桑子之始來，吾洒然異之【五】。今吾日計之而不足，歲計之而有餘，【六】。庶幾其聖人乎！子胡不相與尸而祝之，社而稷之乎？」【七】",
            "commentary": [
                {
                    "type": "NORMAL",
                    "text": "【一】【疏】姓庚桑，名楚，老君之弟子，蓋隱者也。役，門人之稱；古人事師，供其驅使，不憚艱危，故稱役也。而老君大聖，弟子極多，門人之中，庚桑楚最勝，故稱偏得也。"
                },
                {
                    "type": "NORMAL",
                    "text": "【釋文】《老聃之役》司馬云：役，學徒弟子也。廣雅云：役，使也。《庚桑楚》司馬云：楚，名；庚桑，姓也。太史公書作亢桑。◎慶藩案史記老莊列傳索隱引司馬云：庚桑楚，人姓名。與釋文小異。◎俞樾曰：列子仲尼篇老聃之弟子有亢倉子者。張湛注音庚桑。賈逵姓氏英覽云：吳邵有庚桑姓，稱為七族。然則庚桑子吳人歟？《偏得》向音篇。"
                },
                {
                    "type": "NORMAL",
                    "text": "【二】【注】畫然，飾知；挈然，矜仁。"
                },
                {
                    "type": "NORMAL",
                    "text": "【疏】畏壘，山名，在魯國。臣，僕隸，妾，接也；言人以仁智為臣妾，庚桑子悉棄仁智以接事君子也。楚既幽人，寄居山藪，情敦素樸，心鄙浮華；山旁士女，競為臣妾，故畫然（舒）〔飾〕（一）智自明炫者，斥而去之；（絜）〔挈〕然矜仁苟異於物者，令其疏遠。"
                },
                {
                    "type": "NORMAL",
                    "text": "【釋文】《畏》本或作｛山畏｝，又作猥，同。烏罪反，向於鬼反。《壘》崔本作纍，同。力罪反，向良裴反。李云：畏壘，山名也。或云在魯，又云在梁州。《畫然》音獲。《知者》音智。注同。《挈然》本又作契，同。苦計反。向云：知也。又苦結反。廣雅云：提也。《遠之》于萬反。司馬云：言人以仁智為臣妾，庚桑悉棄仁智也。"
                },
                {
                    "type": "NORMAL",
                    "text": "【三】【注】擁腫，朴也。"
                },
                {
                    "type": "NORMAL",
                    "text": "【釋文】《擁》於勇反。《腫》章勇反。本亦作踵。"
                },
                {
                    "type": "NORMAL",
                    "text": "【四】【注】鞅掌，自得。"
                },
                {
                    "type": "NORMAL",
                    "text": "【疏】擁腫鞅掌，皆淳朴自得之貌也。斥棄仁智，淡然歸實，故淳素之（亡）〔士〕（二）與其同居，率性之人供其驅使。"
                },
                {
                    "type": "NORMAL",
                    "text": "【釋文】《鞅掌》於丈反，郭云：擁腫，朴也；鞅掌，自得也。崔云：擁腫，無知貌；鞅掌。不仁意，向云：二句，朴纍之謂，司馬云：皆醜貌也。"
                },
                {
                    "type": "NORMAL",
                    "text": "【五】【注】異其棄知而任愚。"
                },
                {
                    "type": "NORMAL",
                    "text": "【釋文】《大壤》而掌反。本亦作穰。崔本同，又如羊反。廣雅云：豐也。◎盧文弨曰：案列子天瑞篇亦以壤同穰。《洒然》素殄反，又悉禮反。崔李云：驚貌。向蘇（俱）〔很〕（三）反。"
                },
                {
                    "type": "NORMAL",
                    "text": "【六】【注】夫與四時俱者無近功。"
                },
                {
                    "type": "NORMAL",
                    "text": "【疏】大穰，豐也。洒，微驚貌也。居住三年，山中大熟，畏壘百姓僉共私道云：庚桑子初來，我微驚異。今我日計，利益不足稱；以歲計（至）〔之〕，功其有餘。蓋賢聖之人，與四時合度，無近功故（目）〔日〕計不足，有遠德故歲計有餘。三歲一閏，天道小成，故居三年而畏壘大穰。"
                },
                {
                    "type": "NORMAL",
                    "text": "【釋文】《日計之而不足》向云：無旦夕小利也。《歲計之而有餘》向云：順時而大穰也。"
                },
                {
                    "type": "NORMAL",
                    "text": "【七】【疏】庶，慕也。幾，近也。尸，主也。庚桑大賢之士，慕近聖人之德，何不相與尊而為君，主南面之事，為立社稷，建其宗廟，祝祭依禮，豈不善邪！"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）飾字依注文改。"
                },
                {
                    "type": "SMALL",
                    "text": "（二）士字依劉文典補正本改。"
                },
                {
                    "type": "SMALL",
                    "text": "（三）很字依韻會改，世德堂本誤〈彳良〉。"
                }
            ]
        },
        {
            "mainText": "庚桑子聞之，南面而不釋然。弟子異之【一】。庚桑子曰：「弟子何異於予？夫春氣發而百草生，正得秋而萬寶成。夫春與秋，豈無得而然哉？天道已行矣。【二】吾聞至人，尸居環堵之室，而百姓猖狂不知所如往【三】。今以畏壘之細民而竊竊焉欲俎豆予于賢人之間，我其杓之人邪【四】！吾是以不釋於老聃之言【五】。」",
            "commentary": [
                {
                    "type": "NORMAL",
                    "text": "【一】【疏】忽聞畏壘之人立為南面之主，既乖無為之道，故釋然不悅。門人未明斯趣，是以怪而異之也。"
                },
                {
                    "type": "NORMAL",
                    "text": "【二】【注】夫春秋生（氣）〔成〕（一），皆得自然之道，故不為也。"
                },
                {
                    "type": "NORMAL",
                    "text": "【疏】夫春生秋實，陰陽之恆；夏長冬藏，物之常事。故春秋豈有心施於萬實，而天然之道已自行焉，故忘其生有之德也。實亦有作寶字者，言二儀以萬物為寶，故逢秋而成就也。"
                },
                {
                    "type": "NORMAL",
                    "text": "【釋文】《正得秋而萬寶成》天地以萬物為寶，至秋而成也。元嘉本作萬實。◎俞樾曰：得字疑衍，原文蓋作正秋而萬寶成。易說卦，兌正秋也。萬物之所說也，疏：正秋而萬物皆說成也。即本此文，是其證。得字蓋涉下句夫春與秋豈無得而然哉，因而誤衍。春氣發而百草生，正秋而萬寶成，文義已足，不必加得字與上句相儷偶。《大道已行矣》本或作天道（二）。"
                },
                {
                    "type": "NORMAL",
                    "text": "【三】【注】直自往耳，非由知也。"
                },
                {
                    "type": "NORMAL",
                    "text": "【疏】四面環各一堵，謂之環堵也，所謂方丈室也。如死尸之寂泊，故言尸居。"
                },
                {
                    "type": "NORMAL",
                    "text": "【釋文】《環》如字。廣雅云：圓也。《堵》丁魯反。司馬云：一丈曰堵。環堵者，面各一丈，言小也。"
                },
                {
                    "type": "NORMAL",
                    "text": "【四】【注】不欲為物標杓。"
                },
                {
                    "type": "NORMAL",
                    "text": "【疏】竊竊，平章偶語也。俎，切肉之几；豆，盛脯之具；皆禮器也。夫群龍無首，先聖格言；蒙德養恬，後賢軌轍。今細碎百姓，偶語平章，方欲禮我為賢，尊我為主，便是物之標杓，豈曰棲隱者乎！"
                },
                {
                    "type": "NORMAL",
                    "text": "【釋文】《俎豆》側呂反。崔云：俎豆，食我於眾人間。《杓》郭音的，又匹么反，又音弔。廣雅云：樹末也。郭云：為物之標杓也。王云：斯由己為人準的也。向云：馬氏作魡，音的。《標》必遙反，一音必小反。"
                },
                {
                    "type": "NORMAL",
                    "text": "【五】【注】聃云，功成事遂，而百姓皆謂我自爾，今畏壘反此，故不釋然。"
                },
                {
                    "type": "NORMAL",
                    "text": "【疏】老君云：功成弗居，長而不宰。楚既虔稟師訓，畏壘反此，故不釋然。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）成字依世德堂本改。"
                },
                {
                    "type": "SMALL",
                    "text": "（二）今本作天道。"
                }
            ]
        },
        {
            "mainText": "弟子曰：「不然。夫尋常之溝，巨魚無所還其體，而鯢鰌為之制；步仞之丘陵，巨獸無所隱其軀，而｛薛女｝狐為之祥【一】。且夫尊賢授能，先善與利，自古堯舜以然，而況畏壘之民乎！夫子亦聽矣【二】！」",
            "commentary": [
                {
                    "type": "NORMAL",
                    "text": "【一】【注】弟子謂大人必有豐祿也。"
                },
                {
                    "type": "NORMAL",
                    "text": "【疏】八尺曰尋，倍尋曰常。六尺曰步，七尺曰仞。鯢，小魚而有腳，此非鯤大魚也。制，擅也。夫尋常小瀆，豈鯤鯨之所周旋！而鯢鰌小魚，反以為美；步仞丘陵，非大獸之所藏隱，而妖｛薛女｝之狐，用之為吉祥。故知巨獸必隱深山，大人應須厚祿也。"
                },
                {
                    "type": "NORMAL",
                    "text": "【釋文】《尋常之溝》八尺曰尋，倍尋曰常。尋常之溝，則周禮洫澮之廣深也。洫廣深八尺；澮廣二尋，深二仞也。《所還》音旋，回也。崔本作逮。《鯢》五兮反。《鰌》音秋。《為之制》廣雅云：制，折也。謂小魚得曲折也。王云：制，謂擅之也，鯢鰌專制於小溝也。◎慶藩案釋文云，制，折也。小魚得曲折也。折與制，本古通用字。書呂刑制以刑，墨子引作折則刑；論語顏淵篇片言可以折獄者，魯論語作制獄；即其證也。《步仞之丘陵》六尺為步，七尺曰仞，廣一步，高一仞也。孔安國云：八尺曰仞。小爾雅云：四尺曰仞。◎家世父曰：水者，魚之所歸也；丘陵者，獸之所歸也。尋常之溝，步仞之丘陵，亦必有歸之者，為有所庇賴也。德愈大，則歸之者愈眾。郭象引巨魚巨獸為喻，而云大人必有豐祿，誤。《｛薛女｝》魚竭反。《狐為之祥》李云：祥，怪也。狐狸憙為妖｛薛女｝。言各有宜，宜不失則大人有豐祿也。王云：野狐依之作妖祥也。崔云：蠱狐以小丘為善也。祥，善也。"
                },
                {
                    "type": "NORMAL",
                    "text": "【二】【疏】尊貴賢人，擢授能者，有善先用，與其利祿。堯舜聖人，尚且如是，況畏壘百姓，敢異前修！夫子通人，幸聽從也！"
                }
            ]
        },
        {
            "mainText": "庚桑子曰：「小子來！夫函車之獸，介而離山，則不免於罔罟之患；吞舟之魚，碭而失水，則蟻能苦之。故鳥獸不厭高，魚鱉不厭深。【一】夫全其形生之人，藏其身也，不厭深眇而已矣【二】。",
            "commentary": [
                {
                    "type": "NORMAL",
                    "text": "【一】【注】去利遠害乃全。"
                },
                {
                    "type": "NORMAL",
                    "text": "【疏】其獸極大，口能含車，孤介離山，則不免網羅為其患害。吞舟之魚，其質不小，波蕩失水，蟻能害之。故鳥獸高山，魚鱉深水，豈好異哉？蓋全身遠害，魚鳥尚爾，而況人乎！"
                },
                {
                    "type": "NORMAL",
                    "text": "【釋文】《函》音含。《車之獸》李云：獸大如車也。一云：大容車。《介而》音戒。廣雅云：獨也。又古黠反。一本作分，謂分張也。元嘉本同。◎俞樾曰：方言：獸無偶曰介。一本作分，非。◎慶藩案介，釋文〔一本〕作分。分與離相屬為義，則作分者是也。古書介本作分，分俗作｛八勹｝，二形相似，故傳寫多訛。穀梁莊三十年傳，燕周子分子，釋文：分，本或作介。周禮大宗伯注雉取其首介而死，釋文：介，或作分。春秋繁露立元神篇介障險阻，介訛作分。淮南謬稱篇禍之生也分分，王念孫以為介介。則介又誤為分，皆其證也。《離山》力智反。下、注同。《吞舟》敕恩反，又音天。《碭而失水》徒浪反，謂碭溢而失水也。崔本作去水陸居也。《則蟻》魚綺反。《苦之》如字。向云，馬氏作最，又作窮。"
                },
                {
                    "type": "NORMAL",
                    "text": "【二】【注】若嬰身於利祿，則粗而淺。"
                },
                {
                    "type": "NORMAL",
                    "text": "【疏】眇，遠也。夫棲遁之人，全形養生者，故當遠跡塵俗，深就山泉，若嬰於利祿，則粗而淺也。"
                },
                {
                    "type": "NORMAL",
                    "text": "【釋文】《深眇》彌小反。《則粗》七奴反。後皆同。"
                },
                {
                    "type": "NORMAL",
                    "text": "【校】（一）一本二字依釋文補。"
                }
            ]
        },
        {
            "mainText": "且夫二子者，又何足以稱揚哉【一】！是其於辯也，將妄鑿垣牆而殖蓬蒿也【二】。簡髮而櫛，數米而炊【三】，竊竊乎又何足以濟世哉【四】！舉賢則民相軋【五】，任吞則民相盜【六】。之數物者，不足以厚民。民之於利甚勤，子有殺父，臣有殺君，正晝為盜，日中穴阫【七】。吾語女，大亂之本，必生於堯舜之間，其末存乎千世之後。千世之後，其必有人與人相食者也【八】！」",
            "commentary": [
                {
                    "type": "NORMAL",
                    "text": "【一】【注】二子，謂堯舜。"
                },
                {
                    "type": "NORMAL",
                    "text": "【疏】二子，謂堯舜也。唐虞聖跡，亂人之本，故何足稱邪！"
                },
                {
                    "type": "NORMAL",
                    "text": "【釋文】《二子者》向崔郭皆云：堯舜也。"
                },
                {
                    "type": "NORMAL",
                    "text": "【二】【注】將令後世妄行穿鑿而殖穢亂也。"
                },
                {
                    "type": "NORMAL",
                    "text": "【疏】將令後世妄行穿鑿而殖穢亂。辯別也。物性之外，別立堯舜之風，以教跡令人倣傚者，猶如鑿破好垣牆，種殖蓬蒿之草以為蕃屏者也。"
                },
                {
                    "type": "NORMAL",
                    "text": "【釋文】《蓬》蒲空反。《將令》力呈反。"
                },
                {
                    "type": "NORMAL",
                    "text": "【三】【注】理錐刀之末也。"
                },
                {
                    "type": "NORMAL",
                    "text": "【疏】譬如擇簡毛髮，梳以為髢，格量米數，炊以供餐，利益蓋微，為損更甚。"
                },
                {
                    "type": "NORMAL",
                    "text": "【釋文】《而扻》莊筆反。又作櫛，亦作楖，皆同。郭音節，徐側冀反。◎盧文弨曰：今書作櫛。◎王引之曰：釋文扻莊筆反，又作櫛，亦作楖，皆同。郭音節，徐側冀反。按玉篇：扻，苦敢切，打扻也。不得音莊筆反，又音節。扻當為〈扌次〉，即玉篇｛次手｝字，隸書轉寫手旁於左耳。玉篇：｛次手｝，七咨切，拏也。此借為櫛髮之櫛，故音莊筆反，又音節。凡從次聲之字，可讀為即，又可讀為節。說文：垐，以土增大道上，從土，次聲；〔堲〕（一），古文垐，從土，即聲。引虞書朕堲讒說殄行。玉篇音才資才即二切。說文：〈木咨〉，欂櫨也，從木咨聲。（咨，從口，次聲），即是山節藻稅之節。康誥勿庸以次女封，荀子致士篇引此，次作即。皆其例也。〈扌次〉為櫛髮之櫛，當讀入聲，而其字以次為聲，則亦可讀去聲，故徐邈音側冀反。《數米》色主反。《而炊》昌垂反。向云：理於小利也。"
                },
                {
                    "type": "NORMAL",
                    "text": "【四】【注】混然一之，無所治為乃濟。"
                },
                {
                    "type": "NORMAL",
                    "text": "【疏】祖述堯舜，私議竊竊，此蓋小道，何足救世！"
                },
                {
                    "type": "NORMAL",
                    "text": "【釋文】《竊竊》如字。司馬云：細語也。一云：計校之貌。崔本作察察。"
                },
                {
                    "type": "NORMAL",
                    "text": "【五】【注】將戾拂其性以待其所尚。"
                },
                {
                    "type": "NORMAL",
                    "text": "【釋文】《軋》烏黠反，向音乙。《戾拂》符弗反。"
                },
                {
                    "type": "NORMAL",
                    "text": "【六】【注】真不足而以知繼之，則偽矣，偽以求生，非盜如何！"
                },
                {
                    "type": "NORMAL",
                    "text": "【疏】軋，傷也。夫舉賢授能，任知先善，則爭為欺侮，盜詐百端，趨競路開，故更相害也。"
                },
                {
                    "type": "NORMAL",
                    "text": "【釋文】《任知》音智。注同。"
                },
                {
                    "type": "NORMAL",
                    "text": "【七】【注】無所復顧。"
                },
                {
                    "type": "NORMAL",
                    "text": "【疏】數物者，謂舉賢任知等也。此教浮薄，不足令百姓淳厚也。而蒼生貪利之心，甚自殷勤，私情怨忿，遂生篡弒，謀危社稷，正晝為盜，攻城穿壁，日中穴阫也。"
                },
                {
                    "type": "NORMAL",
                    "text": "【釋文】《有殺》音試。本又作弒。下同。《穴阫》普回反。向音裴，云：阫，牆也。言無所畏忌。◎慶藩案阫與培同。淮南子齊俗篇鑿培而遁之，高誘注曰：培，屋後牆也（齊俗篇則必有穿窬拊楗抽箕踰僃之（女）〔姦〕（二）。僃亦與培同，故高注曰：僃，後垣也。）呂氏春秋聽言篇亦作培，漢書楊雄傳作坏，音稍異而義同。"
                },
                {
                    "type": "NORMAL",
                    "text": "【八】【注】堯舜遺其跡，飾偽播其後，以致斯弊。"
                },
                {
                    "type": "NORMAL",
                    "text": "【疏】唐虞揖讓之風，會成篡逆之亂。亂之根本，起自堯舜，千載之後，其弊不絕，黃巾赤眉，則是相食也。"
                },
                {
                    "type": "NORMAL",
                    "text": "【釋文】《吾語》魚據反。《女》音汝。後皆放此。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）堲字依說文補。"
                },
                {
                    "type": "SMALL",
                    "text": "（二）姦字依淮南子原文改。"
                }
            ]
        },
        {
            "mainText": "南榮趎蹴然正坐曰：「若趎之年者已長矣，將惡乎託業以及此言邪【一】？」",
            "commentary": [
                {
                    "type": "NORMAL",
                    "text": "【一】【疏】姓南榮，名趎，庚桑弟子也。蹴然，驚悚貌。南榮既聞斯義，心生慕仰，於是驚懼正容，勤誠請益云：「趎年老，精神暗昧，憑託何學，方逮斯言？」"
                },
                {
                    "type": "NORMAL",
                    "text": "【釋文】《南榮趎》昌于反，向音疇，一音紹俱反，徐直俱反，又敕俱反，又處由反。李云：庚桑弟子也。漢書古今人表作南榮疇。或作儔，又作壽。淮南作南榮幬，云：欶蹻趹步，百舍不休。亦作疇。◎盧文弨曰：案今淮南脩務訓作疇。舊欶蹻訛敕蟜，今據本書改正。高誘注：欶，猶箸。蹻，履；趹，趣也。欶，所角切。蹻，其略切。趹音決。箸即著，直略切。趣，猶趨。今淮南或無步，字脫也。《蹴然》子六反。《已長》丁丈反。《將惡》音烏。"
                }
            ]
        },
        {
            "mainText": "庚桑子曰：「全汝形【一】，抱汝生【二】，無使汝思慮營營。若此三年，則可以及此言矣【三】。」",
            "commentary": [
                {
                    "type": "NORMAL",
                    "text": "【一】【注】守其分也。"
                },
                {
                    "type": "NORMAL",
                    "text": "【釋文】《其分》扶問反。後以意求之。"
                },
                {
                    "type": "NORMAL",
                    "text": "【二】【注】無攬乎其生之外也。◎俞樾曰：釋名釋姿容曰：抱，保也，相親保也。是抱與保義通。抱汝生，即保汝生。郭注曰無攬乎其生之外也，猶泥抱字為說，未達假借之旨。"
                },
                {
                    "type": "NORMAL",
                    "text": "【三】【疏】不逐物境，全形者也；守其分內，抱生者也。既正分全生，神凝形逸，故不復役知思慮，營營狥生也。三年虛靜，方可及乎斯言。此庚桑教南榮之詞也。"
                },
                {
                    "type": "NORMAL",
                    "text": "【釋文】《思慮》息吏反。下同。"
                }
            ]
        },
        {
            "mainText": "南榮趎曰：「目之與形，吾不知其異也，而盲者不能自見；耳之與形，吾不知其異也，而聾者不能自聞；心之與形，吾不知其異也，而狂者不能自得。【一】形之與形亦辟矣【二】，而物或間之邪，欲相求而不能相得【三】？今謂趎曰：『全汝形，抱汝生，勿使汝思慮營營。』趎勉聞道達耳矣【四】！」",
            "commentary": [
                {
                    "type": "NORMAL",
                    "text": "【一】【注】目與目，耳與耳，心與心，其形相似而所能不同，苟有不同，則不可强相法效也。"
                },
                {
                    "type": "NORMAL",
                    "text": "【疏】夫盲聾之士，與凡常之人耳目無異，而盲者不見色，聾者不聞聲；風狂之人，與不狂之者形貌相似，而狂人失性，不能自得。南榮舉此三（諭）〔喻〕以況一身，不解至道之言與彼盲聾何別，故內篇云，非唯形骸有聾盲，夫智亦有之也。"
                },
                {
                    "type": "NORMAL",
                    "text": "【釋文】《可强》其丈反。下章可强同。"
                },
                {
                    "type": "NORMAL",
                    "text": "【二】【注】未有閉之。"
                },
                {
                    "type": "NORMAL",
                    "text": "【釋文】《亦辟》婢亦反，開也。崔云：相著也。音必亦反。◎家世父曰：郭象注形之與形亦辟矣，未有閉之。釋文：辟，婢亦反，開也。是假辟為闢。鄭康成禮記大學注：辟，猶喻也。說文言部：譬，喻也。坊記辟則防與，中庸辟如行遠，辟如登高，辟〔譬〕皆相通。辟，譬喻也，言形之與形亦易喻也。郭象注誤。漢書鮑永傳言之者足戒，聞之者未譬，章懷太子注：譬，猶曉也。曉然於形與形之同。曉亦喻也。"
                },
                {
                    "type": "NORMAL",
                    "text": "【三】【注】兩形雖開，而不能相得，將有間也。"
                },
                {
                    "type": "NORMAL",
                    "text": "【疏】闢，開也。間，別也。夫盲與不盲，二形孔竅俱開；見與不見，於物遂有間別。而盲聾求於聞見，終不可得也，亦猶南榮求於解悟，無由致之。"
                },
                {
                    "type": "NORMAL",
                    "text": "【釋文】《或間》間廁之間。注同。"
                },
                {
                    "type": "NORMAL",
                    "text": "【四】【注】早聞形隔，故難化也。"
                },
                {
                    "type": "NORMAL",
                    "text": "【疏】全形抱生，已如前釋。重述所（閒）〔聞〕，以彰問旨。"
                },
                {
                    "type": "NORMAL",
                    "text": "【釋文】《勉聞道》崔向云：勉，强也。本或作〈足免〉。《達耳矣》崔向云：僅達於耳，未徹入於心也。"
                }
            ]
        },
        {
            "mainText": "庚桑子曰：「辭盡矣。曰（一）奔蜂不能化藿蠋，越雞不能伏鵠卵，魯雞固能矣【一】。雞之與雞，其德非不同也，有能與不能者，其才固有巨小也。今吾才小，不足以化子。子胡不南見老子！【二】」",
            "commentary": [
                {
                    "type": "NORMAL",
                    "text": "【一】【疏】奔蜂，細腰土蜂也。藿，豆也。蠋者，豆中大青蟲。越雞，荊雞也。魯雞，今之蜀雞也。奔蜂細腰，能化桑蟲為己子，而不能化藿蠋。越雞小，不能伏鵠卵；蜀雞大，必能之也。言我才劣，未能化大，所說辭情，理盡於此也。"
                },
                {
                    "type": "NORMAL",
                    "text": "【釋文】《奔蜂》孚恭反。司馬云：奔蜂，小蜂也。一云土蜂。《藿蠋》音蜀。司馬云：豆藿中大青蟲也。《越雞》司馬向云，小雞也。或云：荊雞也。《能伏》扶又反。《鵠》本亦作鶴，同。戶各反，一音戶沃反。《卵》力管反。《魯雞》向云：大雞也，今蜀雞也。◎慶藩案太平御覽九百十八引司馬云：越雞，小雞也。魯雞，大雞，今蜀雞也。視釋文所引微異。"
                },
                {
                    "type": "NORMAL",
                    "text": "【二】【疏】夫雞有五德：頭戴冠，禮也；足有距，義也；得食相呼，仁也；知時，智也；見敵能距，勇也。而魯越雖異，五德則同，所以有能與不能者，才有大小也。我類越雞，才小不能化子，子何不南行往師，以謁老君！"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引江南古藏本及李張二本曰字俱作□。"
                }
            ]
        },
        {
            "mainText": "南榮趎贏糧，七日七夜至老子之所【一】。",
            "commentary": [
                {
                    "type": "NORMAL",
                    "text": "【一】【疏】贏，裹也，擔也。慕聖情殷，晝夜不息，終乎七日，方見老君也。"
                },
                {
                    "type": "NORMAL",
                    "text": "【釋文】《贏糧》音盈。案方言：贏，儋也，齊楚陳宋之間謂之贏。一音果。◎盧文弨曰：音果字或有作臝者。"
                }
            ]
        },
        {
            "mainText": "老子曰：「子自楚之所來乎？」南榮趎曰：「唯【一】。」",
            "commentary": [
                {
                    "type": "NORMAL",
                    "text": "【一】【疏】自，從也。問云：汝從桑楚處來？南榮趎曰：唯，直敬應之聲也。答云如是。"
                },
                {
                    "type": "NORMAL",
                    "text": "【釋文】《曰唯》惟癸反。"
                }
            ]
        },
        {
            "mainText": "老子曰：「子何與人偕來之眾也【一】？」南榮趎懼然顧其後【二】。",
            "commentary": [
                {
                    "type": "NORMAL",
                    "text": "【一】【注】挾三言而來故。"
                },
                {
                    "type": "NORMAL",
                    "text": "【疏】偕，俱也。老子聖人，照機如鏡，未忘仁義，故刺以偕來。理挾三言，故譏之言眾也。"
                },
                {
                    "type": "NORMAL",
                    "text": "【釋文】《挾三》音協。"
                },
                {
                    "type": "NORMAL",
                    "text": "【二】【疏】懼然，驚貌也。未達老子之言，忽聞眾來之說，顧眄其後，恐有多人也。"
                },
                {
                    "type": "NORMAL",
                    "text": "【釋文】《懼然】向紀俱反。本又作戄，音同，又況縛反。◎慶藩案懼然，即瞿然也，蓋驚貌。其正字作（\n）。說文：（\n）（九遇切），舉目驚（\n）然也。（\n）正字，瞿懼皆借字。禮檀弓懼然失席，作瞿。史記孟子傳王公大人初見其術，懼然顧化，漢書惠紀贊聞叔孫通之諫則懼然，皆其證。"
                }
            ]
        },
        {
            "mainText": "老子曰：「子不知吾所謂乎【一】？」",
            "commentary": [
                {
                    "type": "NORMAL",
                    "text": "【一】【疏】謂者，言意也。我言偕來，譏汝挾三言而來。汝視其後，是不知吾謂也。"
                }
            ]
        },
        {
            "mainText": "南榮趎俯而慚，仰而歎曰：「今者吾忘吾答，因失吾問。」【一】",
            "commentary": [
                {
                    "type": "NORMAL",
                    "text": "【一】【疏】俯，低頭也。自知暗眛，不達聖言，於是俯首羞慚，仰天歎息，神魂恍惚，情彩章惶。豈直喪其形容，亦乃失其咨問。"
                },
                {
                    "type": "NORMAL",
                    "text": "【釋文】《因失吾問》元嘉本問作聞。◎慶藩案問，猶聞也。問聞古通用。論語公冶長篇聞一知十，〔釋文：〕（一）聞，本或作問。荀子堯問篇不聞即物少至，楊倞曰：聞，或作問。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）釋文二字依文義補。"
                }
            ]
        },
        {
            "mainText": "老子曰：「何謂也【一】？」",
            "commentary": [
                {
                    "type": "NORMAL",
                    "text": "【一】【疏】問其所言有何意謂。"
                }
            ]
        },
        {
            "mainText": "南榮趎曰：「不知乎？人謂我朱愚。知乎？反愁我軀。【一】不仁則害人，仁則反愁我身；不義則傷彼，義則反愁我己。我安逃此而可？此三言者，趎之所患也，願因楚而問之。【二】」",
            "commentary": [
                {
                    "type": "NORMAL",
                    "text": "【一】【疏】朱愚，猶專愚，無知之貌也。若使混沌塵俗，則有愚癡之名；若（也）〔使〕（一）運智人間，更致危身之禍。禍敗在己，故云愁軀也。◎家世父曰：左傳襄公四年朱儒，杜預注：短小曰朱儒。朱愚者，智術短小之謂。"
                },
                {
                    "type": "NORMAL",
                    "text": "【二】【疏】仁者，兼愛之跡；義者，成物之功；並是先聖蘧廬，非所以全身遠害者也。故不仁不義，則傷物害人；行義行仁，則乖真背道。未知若為處心，免茲患害。寄此三言，因桑楚以為媒，願留聽於下問。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）使字依上句改。"
                }
            ]
        },
        {
            "mainText": "老子曰：「向吾見若眉睫之間，吾因以得汝矣，今汝又言而信之【一】。若規規然若喪父母，揭竿而求諸海也。女亡人哉，惘惘乎！【二】汝欲反汝情性而無由入，可憐哉【三】！」",
            "commentary": [
                {
                    "type": "NORMAL",
                    "text": "【一】【疏】吾昔觀汝形貌，巳得汝心。今子所陳，（畢）〔果〕挾三術。以子之言，於是信驗。"
                },
                {
                    "type": "NORMAL",
                    "text": "【釋文】《向吾》本又作嚮，同。《眉睫》音接。釋名云：目毛也。"
                },
                {
                    "type": "NORMAL",
                    "text": "【二】【疏】規規，細碎之謂也。汝用心細碎，懷茲三術，猶如童稚小兒，喪失父母也；似儋揭竿木，尋求大海，欲測深底，其可得乎！汝是亡真失道之人，亦是溺喪逃亡之子，芒昧何所歸依也！"
                },
                {
                    "type": "NORMAL",
                    "text": "【釋文】《規規》李云：失神貌。一云：細小貌。《若喪》息浪反。注同。《揭》其列其謁二反。《竿》音干。《而求諸海也》向云：言以短小之物，欲測深大之域也。《女亡人哉》崔云：喪亡性情之人也。"
                },
                {
                    "type": "NORMAL",
                    "text": "【三】【疏】榮趎踐於聖跡，溺於仁義，縱欲還原反本，復歸於實（生）〔性〕真情，瘡疣已成，無由可入，大聖運慈，深可哀（慜）〔愍〕也。"
                }
            ]
        },
        {
            "mainText": "南榮趎請入就舍，召其所好，去其所惡，十日自愁，復見老子。【一】",
            "commentary": [
                {
                    "type": "NORMAL",
                    "text": "【一】【疏】既失所問，情識芒然，於是退就家中，思惟旬日，徵求所好之道德，除遣所惡之仁義。未能契道，是以悲愁，庶其請益，仍見老子。"
                },
                {
                    "type": "NORMAL",
                    "text": "【釋文】《所好》呼報反。《去其》起呂反。《所惡》烏路反。注同。《復見》扶又反。"
                }
            ]
        },
        {
            "mainText": "老子曰：「汝自洒濯，熟（一）哉鬱鬱乎！然而其中津津乎猶有惡也【一】。夫外韄者不可繁而捉，將內揵；內韄者不可繆而捉，將外揵【二】。外內韄者，道德不能持，而況放道而行者乎【三】！」",
            "commentary": [
                {
                    "type": "NORMAL",
                    "text": "【一】【疏】歸家一旬，遣除五德，滌盪穢累精熟。以吾觀汝氣，鬱鬱乎平，雖復加功，津津尚漏，以此而驗，惡猶未盡也。"
                },
                {
                    "type": "NORMAL",
                    "text": "【釋文】《洒濯》大角反。《鬱鬱》崔云：孰洒貌。《津津》如字。崔本作律律，云惡貌。《猶有惡也》李云：惡計未盡也。"
                },
                {
                    "type": "NORMAL",
                    "text": "【二】【注】揵，關揵也。耳目，外也；心術，內也。夫全形抱生，莫若忘其心術，遺其耳目。若乃聲色韄於外，則心術塞於內；欲惡韄於內，則耳目喪於外；固必無得無失而後為通也。"
                },
                {
                    "type": "NORMAL",
                    "text": "【疏】韄者，繫縛之名。揵者，關閉之目。繁者，急也。繆者，殷勤也。言人外用耳目而為聲色（也）所韄者，則心神閉塞於內也；若內用心智而為欲惡所牽者，則耳目閉塞於外也；此內外相感，必然之符。假令用心禁制，急手捉持，殷勤綢繆，亦無由得也。夫唯精神定於內，耳目靜於外者，方合全生之道。"
                },
                {
                    "type": "NORMAL",
                    "text": "【釋文】《外擭》向音霍。崔云：恢廓也。又如字。本亦作韄，音獲，又乙虢反，又烏邈反，又音羈。李云：縛也。三蒼云：佩刀靶韋也。◎盧文弨曰：今書作韄。《而捉》徐側角反。崔作促，云：迫促也。《內揵》郭其輦反，徐其偃反。關也。向云：閉也。又音蹇。下同。《繆》莫侯反，又音稠，結也。崔向云，綢繆也。◎俞樾曰：郭於此無注，而注下文曰，雖繁手以執之，綢繆以持之，弗能止也。則訓繁為繁手，殆不可通矣。繁疑｛敫糸｝字之誤。｛敫糸｝，俗作繳。漢書司馬相如傳名家苛察繳繞，如淳曰：繳繞，猶纏繞也。此以｛敫糸｝而捉繆而捉並言，｛敫糸｝，謂｛敫糸｝繞，繆，謂綢繆。廣雅釋詁｛敫糸｝與綢繆並訓纏，是其義一也。｛敫糸｝繁形似，因而致誤耳。◎家世父曰：說文：韄，佩刀絲也。徐鍇曰：絲，其繫系也。三蒼云：佩刀靶韋。是韄者，縛繫之意。外韄者，制其耳目；耳目之司，紛紜繁變，不可捉搤，則內揵其心以息耳目之機。內韄者，制其心；而心繆繞百出，亦不可捉搤也，則外揵其耳目以絕心之緣。內外俱韄，冥冥焉相與兩忘，無有倚著，道德不能入而為主，又何津津有惡之存哉！郭象云，聲〔色〕（二）韄於外，則心術塞於內；欲惡韄於內，則耳目喪於外；偏韄且不可，況內外俱韄乎！似非莊子本意。"
                },
                {
                    "type": "NORMAL",
                    "text": "【三】【注】偏韄（由）〔猶〕不可，況外內俱韄乎！將耳目眩惑於外，而心術流蕩於內，雖繁手以執之，綢繆以持之，弗能止也。"
                },
                {
                    "type": "NORMAL",
                    "text": "【疏】偏執滯邊，已乖生分，況內外韄溺，為惑更深。縱有懷道抱德之士，尚不能扶持，況放散玄道而專行此惑，欲希禁止可得乎！"
                },
                {
                    "type": "NORMAL",
                    "text": "【釋文】《放道》如字。向方往反，云：依也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）世德堂本作孰。"
                },
                {
                    "type": "SMALL",
                    "text": "（二）色字依注文補。"
                }
            ]
        },
        {
            "mainText": "南榮趎曰：「里人有病，里人問之，病者能言其病，然其病（一），病者猶未病也【一】。若趎之聞大道，譬猶飲藥以加病也【二】，趎願聞衛生之經而已矣【三】。」",
            "commentary": [
                {
                    "type": "NORMAL",
                    "text": "【一】【疏】閭里有病，鄰里問之，病人能自說其病狀者，此人雖病，猶未困重而可療也。亦猶南榮雖愚，能自陳過狀，庶可教也。"
                },
                {
                    "type": "NORMAL",
                    "text": "【二】【疏】夫藥以療疾，疾癒而藥消；教以機悟，機悟而教息。苟其本不病，藥復不消，教資不忘，機又不悟，不（謂）〔猶〕（二）飲藥以加其病！"
                },
                {
                    "type": "NORMAL",
                    "text": "【釋文】《加病》如字。元嘉本作知病。崔本作駕，云：加也。"
                },
                {
                    "type": "NORMAL",
                    "text": "【三】【疏】經，常也。已，止也。夫聖教多端，學門匪一，今〔之〕所（謂）〔請〕，衛（請）〔護〕全生，心之所存，止在於此，如蒙指誨，輒奉為常。"
                },
                {
                    "type": "NORMAL",
                    "text": "【釋文】《衛生》李云：防衛其生，令合道也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）高山寺本無然其病三字。"
                },
                {
                    "type": "SMALL",
                    "text": "（二）猶字依正文改。"
                }
            ]
        },
        {
            "mainText": "老子曰：「衛生之經，能抱一乎【一】？能勿失乎【二】？能無卜筮而知吉凶乎【三】？能止乎【四】？能已乎【五】？能舍諸人而求諸己乎【六】？能翛然乎【七】？能侗然乎【八】？能兒子乎【九】？兒子終日嗥而嗌不嗄，和之至也【一○】；終日握而手不掜，共其德也【一一】；終日視而目不瞚，偏不在外也【一二】。行不知所之【一三】，居不知所為【一四】，與物委蛇【一五】，而同其波。【一六】是衛生之經已【一七】。」",
            "commentary": [
                {
                    "type": "NORMAL",
                    "text": "【一】【注】不離其性。"
                },
                {
                    "type": "NORMAL",
                    "text": "【疏】守真不二也。"
                },
                {
                    "type": "NORMAL",
                    "text": "【二】【注】還自得也。"
                },
                {
                    "type": "NORMAL",
                    "text": "【疏】自得其性也。"
                },
                {
                    "type": "NORMAL",
                    "text": "【三】【注】當則吉，過則凶，無所卜也。"
                },
                {
                    "type": "NORMAL",
                    "text": "【疏】履道則吉，徇物則凶，斯理必然，豈用卜筮！◎王念孫曰：吉凶當為凶吉。一失吉為韻，止已己為韻。管子心術篇能專乎？能一乎？能無卜筮而知凶吉乎？是其證。（內業篇凶吉亦誤為吉凶，唯心術篇不誤。）"
                },
                {
                    "type": "NORMAL",
                    "text": "【釋文】《當則》丁浪反。後放此。"
                },
                {
                    "type": "NORMAL",
                    "text": "【四】【注】止於分也。"
                },
                {
                    "type": "NORMAL",
                    "text": "【疏】不逐分外。"
                },
                {
                    "type": "NORMAL",
                    "text": "【五】【注】無追故跡。"
                },
                {
                    "type": "NORMAL",
                    "text": "【疏】已過不追。"
                },
                {
                    "type": "NORMAL",
                    "text": "【六】【注】全我而不效彼。"
                },
                {
                    "type": "NORMAL",
                    "text": "【疏】諸，於也。捨棄效彼之心，追求己身之道。"
                },
                {
                    "type": "NORMAL",
                    "text": "【釋文】《能舍》音捨。下同。"
                },
                {
                    "type": "NORMAL",
                    "text": "【七】【注】無停跡也。"
                },
                {
                    "type": "NORMAL",
                    "text": "【疏】往來無係止。"
                },
                {
                    "type": "NORMAL",
                    "text": "【釋文】《翛》音蕭。徐始六反，又音育。崔本作隨，云：順也。"
                },
                {
                    "type": "NORMAL",
                    "text": "【八】【注】無節礙也。"
                },
                {
                    "type": "NORMAL",
                    "text": "【疏】順物無心也。"
                },
                {
                    "type": "NORMAL",
                    "text": "【釋文】《〈彳同〉》本又作侗，大董反，又音慟。向敕動反，云：直而無累之謂。三蒼云：（殼）〔慤〕直貌。崔同。字林云：大也。◎盧文弨曰：今書作侗。《礙也》五代反。"
                },
                {
                    "type": "NORMAL",
                    "text": "【九】【疏】同於赤子也。"
                },
                {
                    "type": "NORMAL",
                    "text": "【一○】【注】任聲之自出，不由於喜怒。"
                },
                {
                    "type": "NORMAL",
                    "text": "【疏】嗌，喉塞也。嗄，聲破。任氣出聲，心無喜怒，故終日嗁號，不破不塞，淳和之守，遂至於斯。"
                },
                {
                    "type": "NORMAL",
                    "text": "【釋文】《嗥》戶羔反。本又作號，音同。《而嗌》音益。崔云：喉也。司馬云：咽也。李音厄，謂噎也。一本作而不嗌。案如李音，有不字。《不嗄》於邁反。本又作嚘，徐音憂。司馬云：楚人謂嗁極無聲為嗄。崔本作喝，云：啞也。◎俞樾曰：釋文，嗄本作嚘，徐音憂，當從之。老子終日號而不嗄，傅奕本作〈憂欠〉，即嚘之異文也。揚子太玄經夷次三日柔，嬰兒於號，三日不嚘，二宋陸王本皆如是。蓋以嚘與柔為韻，可知揚子所見老莊皆作嚘也。"
                },
                {
                    "type": "NORMAL",
                    "text": "【一一】【注】任手之自握，非獨得也。"
                },
                {
                    "type": "NORMAL",
                    "text": "【疏】掜，拘寄，〔而不〕勞倦者，為其淳和與玄道至德同也。"
                },
                {
                    "type": "NORMAL",
                    "text": "【釋文】《終日握》李云：捲手曰握。《不掜》五禮反，向音藝。崔云：寄也。廣雅云：捉也。◎俞樾曰：說文無掜字。角部：觬，角觬曲也。疑即此掜字。以角言則從角，以手言則從手，變觬為掜，字之所以孳乳浸多也。終日握而手不掜，謂手不拳曲也。崔云：掜，寄也。殊非其義。◎家世父曰：釋文引崔云，掜，寄也。廣雅云：掜，捉也。今案揚雄太玄玄掜云：玄之贊詞，或以氣，或以類，或以事之骩卒。掜，擬也。雄意假掜為擬。說文：擬，度也。言無有準擬揣度。說文：共，同也。授之物握之，奪之物亦握之，不待準量以為握也，其德同也，《共其》如字。崔云：壹也。"
                },
                {
                    "type": "NORMAL",
                    "text": "【一二】【注】任目之自見，非係於色也。"
                },
                {
                    "type": "NORMAL",
                    "text": "【疏】瞚，動也。任眼之視，視不動目，不偏滯於外塵也。"
                },
                {
                    "type": "NORMAL",
                    "text": "【釋文】《不瞚》字又作瞬，同。音舜，動也。本或作瞑，莫經反。《偏不》徐音篇。"
                },
                {
                    "type": "NORMAL",
                    "text": "【一三】【注】任足之自行，無所趣。"
                },
                {
                    "type": "NORMAL",
                    "text": "【疏】之，往也。泛若不繫之舟，故雖行而無所的詣也。"
                },
                {
                    "type": "NORMAL",
                    "text": "【一四】【注】縱體而自任也。"
                },
                {
                    "type": "NORMAL",
                    "text": "【疏】恬惔無為，寂寞之至。"
                },
                {
                    "type": "NORMAL",
                    "text": "【一五】【注】斯順之也。"
                },
                {
                    "type": "NORMAL",
                    "text": "【疏】接物無心，委曲隨順。"
                },
                {
                    "type": "NORMAL",
                    "text": "【釋文】《委》於危反。《蛇》以支反。"
                },
                {
                    "type": "NORMAL",
                    "text": "【一六】【注】物波亦波。"
                },
                {
                    "type": "NORMAL",
                    "text": "【疏】和光混跡，同其波流。"
                },
                {
                    "type": "NORMAL",
                    "text": "【一七】【疏】總指已前，結成〔其〕義也。"
                }
            ]
        },
        {
            "mainText": "南榮趎曰：「然則是至人之德已乎【一】？」",
            "commentary": [
                {
                    "type": "NORMAL",
                    "text": "【一】【注】若（一）能自改而用此言，便欲自謂至人之德。"
                },
                {
                    "type": "NORMAL",
                    "text": "【疏】如前所說衛生之經，依而行之，合於玄道。至人之德，止此可乎？"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）趙諫議本無若字及便欲自三字。"
                }
            ]
        },
        {
            "mainText": "曰：「非也。是乃所謂冰解凍釋者，能乎？【一】夫至人者，相與交食乎地而交樂乎天【二】，不以人物利害相攖，不相與為怪，不相與為謀，不相與為事【三】，翛然而往，侗然而來。是謂衛生之經已。【四】」",
            "commentary": [
                {
                    "type": "NORMAL",
                    "text": "【一】【注】能乎，明非自爾。"
                },
                {
                    "type": "NORMAL",
                    "text": "【疏】南榮拘束仁義，其日固久，今聞聖教，方解衛生。譬彼冬冰，逢茲春日，執滯之心，於斯釋散。此因學致悟，非率自然。能乎，明非真也。此則老子答趎之辭也。"
                },
                {
                    "type": "NORMAL",
                    "text": "【釋文】《冰解》音蟹。"
                },
                {
                    "type": "NORMAL",
                    "text": "【二】【注】自無其心，皆與物共。"
                },
                {
                    "type": "NORMAL",
                    "text": "【疏】夫至人無情，隨物興感，故能同蒼生之食地，共群品而樂天。交，共也。"
                },
                {
                    "type": "NORMAL",
                    "text": "【釋文】《交食》崔云：交，俱也。李云：共也。《交樂》音洛。◎俞樾曰：郭注曰，自〔無〕其（無）（一）心，皆與物共。釋文引崔云，交，俱也。李云，共也。是皆未解交字之義。徐無鬼篇曰，吾與之邀樂於天，吾與之邀食於地。與此文異義同。交即邀也，古字只作徼。文二年左傳寡君願徼福於周公魯公。此云邀食乎地，邀樂乎天，語意正相似。作邀者後出字，作交者假借字。詩桑扈篇彼交匪傲，漢書五行志作匪儌匪傲，即其例矣。"
                },
                {
                    "type": "NORMAL",
                    "text": "【三】【疏】攖，擾亂也。夫至人虛心順世，與物同波，故能息怪異於群生，絕謀謨於黎首。既不以事為事，何利害之能擾乎！"
                },
                {
                    "type": "NORMAL",
                    "text": "【釋文】《相攖》於營反，徐又音嬰。廣雅云：亂也。崔云：猶貫也。"
                },
                {
                    "type": "NORMAL",
                    "text": "【四】【疏】重舉前文，結成其義。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）無其二字依正文改。"
                }
            ]
        },
        {
            "mainText": "曰：「然則是至乎【一】？」",
            "commentary": [
                {
                    "type": "NORMAL",
                    "text": "【一】【注】謂己便可得此言而至耶。"
                },
                {
                    "type": "NORMAL",
                    "text": "【疏】謂聞此言，可以造極。南榮不敏，重問老君。"
                }
            ]
        },
        {
            "mainText": "曰：「未也。吾固告汝曰：『能兒子乎？【一】』兒子動不知所為，行不知所之，身若槁木之枝而心若死灰【二】。若是者，禍亦不至，福亦不來。禍福無有，惡有人災也！【三】」",
            "commentary": [
                {
                    "type": "NORMAL",
                    "text": "【一】【注】非以此言為不至也，但能聞而學者，非自至耳。苟不自至，則雖聞至言，適可以為經，胡可得至哉！故學者不至，至者不學也。"
                },
                {
                    "type": "NORMAL",
                    "text": "【疏】夫云能者，獎勸之辭也。此言雖至，猶是筌蹏，既曰告汝，則因稟學。然學者不至，至者不學，在筌異魚，故曰未也。此是老子重答南榮。"
                },
                {
                    "type": "NORMAL",
                    "text": "【二】【疏】虛沖凝淡，寂寞無情，同槁木而不榮，類死灰而忘照。身心既其雙遣，何行動之可知乎！衛生之要也。"
                },
                {
                    "type": "NORMAL",
                    "text": "【釋文】《若槁》苦老反。"
                },
                {
                    "type": "NORMAL",
                    "text": "【三】【注】禍福生於失得，人災由於愛惡。今槁木死灰，無情之至，則愛惡失得無自而來。"
                },
                {
                    "type": "NORMAL",
                    "text": "【疏】夫禍福生乎得喪，人災起乎美惡。今既形同槁木，心若死灰，得喪兩忘，美惡雙遣，尚無冥昧之責，何人災之有乎！"
                },
                {
                    "type": "NORMAL",
                    "text": "【釋文】《惡有》音烏。《愛惡》烏路反。下同。"
                }
            ]
        },
        {
            "mainText": "宇泰定者，發乎天光【一】。發乎天光者，人見其人【二】，〔物見其物。〕（一）人有脩者，乃今有恆【三】；有恆者，人舍之，天助之【四】。人之所舍，謂之天民；天之所助，謂之天子【五】。",
            "commentary": [
                {
                    "type": "NORMAL",
                    "text": "【一】【注】夫德宇泰然而定，則其所發者天光耳，非人耀。"
                },
                {
                    "type": "NORMAL",
                    "text": "【疏】夫身者神之舍，故以至人為道德之器宇也。且德宇安泰而靜定者，其發心照物，由乎自然之智光。"
                },
                {
                    "type": "NORMAL",
                    "text": "【釋文】《宇泰定》王云：宇，器宇也，謂器宇閒泰則靜定也。◎家世父曰：虛室生白，吉祥止止，人心自兆其端倪而天光發焉，自然而不可掩也，脩其自然而機應之。人各自脩也，各自見也，故曰人見其人。"
                },
                {
                    "type": "NORMAL",
                    "text": "【二】【注】天光自發，則人見其人，物見其物，物各自見而不見彼，所以泰然而定也。"
                },
                {
                    "type": "NORMAL",
                    "text": "【疏】凡庸之人，不能測聖，但見群於眾庶，不知天光遐照也。"
                },
                {
                    "type": "NORMAL",
                    "text": "【三】【注】人而脩人，則自得矣，所以常泰。"
                },
                {
                    "type": "NORMAL",
                    "text": "【疏】恆，常也。理雖絕學，道亦資求，故有真脩之人，能會凝常之道也。"
                },
                {
                    "type": "NORMAL",
                    "text": "【四】【注】常泰，故能反居我宅而自然（二）獲助也。"
                },
                {
                    "type": "NORMAL",
                    "text": "【疏】體常之人，動以吉會，為蒼生之所舍止，皇天之所福助，不亦宜乎！"
                },
                {
                    "type": "NORMAL",
                    "text": "【五】【注】出則天子，處則天民，此二者俱以泰然而自得之，非為而得之也。"
                },
                {
                    "type": "NORMAL",
                    "text": "【疏】出則君后，處則逸人，皆以臨道體常，故致斯功者也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）物見其物四字依闕誤引張君房本及注文補。"
                },
                {
                    "type": "SMALL",
                    "text": "（二）趙諫議本無自然二字。"
                }
            ]
        },
        {
            "mainText": "學者，學其所不能學也；行者，行其所不能行也；辯者，辯其所不能辯也【一】。知止乎其所不能知，至矣【二】；若有不即是者，天鈞敗之【三】。",
            "commentary": [
                {
                    "type": "NORMAL",
                    "text": "【一】【注】凡所能者，雖行非為，雖習非學，雖言非辯。"
                },
                {
                    "type": "NORMAL",
                    "text": "【疏】夫為於分內者，雖為也不為，故雖學不學，雖行不行，雖辯不辯，豈復為於分外，學所不能耶！"
                },
                {
                    "type": "NORMAL",
                    "text": "【釋文】《學者學其所不能學也》言人皆欲學其所不能知，凡所能者，故是能於所能。夫能於所能者，則雖習非習也。"
                },
                {
                    "type": "NORMAL",
                    "text": "【二】【注】所不能知，不可彊知，故止斯至（一）。"
                },
                {
                    "type": "NORMAL",
                    "text": "【疏】率其所能，止於分內，所不能者，不彊知之，此臨學之至妙。"
                },
                {
                    "type": "NORMAL",
                    "text": "【三】【注】意雖欲為，為者必敗，理終不能。"
                },
                {
                    "type": "NORMAL",
                    "text": "【疏】若有心分外，即不以分內為是者，斯敗自然之性者也。"
                },
                {
                    "type": "NORMAL",
                    "text": "【釋文】《敗之》補邁反。或作則。元嘉本作則。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）世德堂本有也字。"
                }
            ]
        },
        {
            "mainText": "備物以將形【一】，藏不虞以生心【二】，敬中以達彼【三】，若是而萬惡至者，皆天也【四】，而非人也【五】，不足以滑成【六】，不可內於靈臺【七】。靈臺者有持【八】，而不知其所持【九】，而不可持者也【一○】。",
            "commentary": [
                {
                    "type": "NORMAL",
                    "text": "【一】【注】因其自備而順其成形。"
                },
                {
                    "type": "NORMAL",
                    "text": "【疏】將，順也。夫造化洪鑪，物皆備足，但順成形，於理問學。"
                },
                {
                    "type": "NORMAL",
                    "text": "【釋文】《備物以將形》備，具也。將，順也。"
                },
                {
                    "type": "NORMAL",
                    "text": "【二】【注】心自生耳，非虞而出之。虞者，億度之謂。"
                },
                {
                    "type": "NORMAL",
                    "text": "【疏】夫至人無情，物感斯應，包藏聖智，遇物生心，終不預謀所為虞度者也。"
                },
                {
                    "type": "NORMAL",
                    "text": "【釋文】《億度》待洛反。"
                },
                {
                    "type": "NORMAL",
                    "text": "【三】【注】理自達彼耳，非慢中而敬外。"
                },
                {
                    "type": "NORMAL",
                    "text": "【疏】中，內智也。彼，外境也。敬重神智，不敢輕染，智既凝寂，境自虛通。"
                },
                {
                    "type": "NORMAL",
                    "text": "【四】【注】天理自有窮通。"
                },
                {
                    "type": "NORMAL",
                    "text": "【五】【注】有為而致惡者乃是人。"
                },
                {
                    "type": "NORMAL",
                    "text": "【疏】若文王之拘羑里，孔子之困匡人，智非不明也，人非不聖也，而遭斯萬惡窮否者，蓋由天時運命耳，豈人之所為哉！"
                },
                {
                    "type": "NORMAL",
                    "text": "【六】【注】安之若命，故其成不滑。"
                },
                {
                    "type": "NORMAL",
                    "text": "【疏】滑，亂也。體道會真，安時達命，縱遭萬惡，不足以亂於大成之心。"
                },
                {
                    "type": "NORMAL",
                    "text": "【釋文】《以滑》音骨。"
                },
                {
                    "type": "NORMAL",
                    "text": "【七】【注】靈臺者，心也，清暢，故憂患不能入。"
                },
                {
                    "type": "NORMAL",
                    "text": "【疏】內，入也。　靈臺，心也。妙體空靜，故世物不能入其靈臺也。"
                },
                {
                    "type": "NORMAL",
                    "text": "【釋文】《靈臺》郭云：心也。案謂心有靈智能住持也。許慎云：人心以上，氣所往來也。◎俞樾曰：不可上當有萬惡二字，上文若是而萬惡至者，皆天也，而非人也，不足以滑成，其文已足。萬惡不可內於靈臺，則又起下意。下文云，靈臺者有持，而不知其所持而不可持者也，皆承此言之。讀者不詳文義，誤謂不可內於靈臺與不足以滑成兩句相屬，故刪萬惡二字耳。文選廣絕交論李善注引此文，正作萬惡不可內於靈臺。"
                },
                {
                    "type": "NORMAL",
                    "text": "【八】【注】有持者，謂不動於物耳，其實非持。"
                },
                {
                    "type": "NORMAL",
                    "text": "【疏】惟貴能持之心，竟不知所以也。"
                },
                {
                    "type": "NORMAL",
                    "text": "【九】【注】若知其所持則持之。"
                },
                {
                    "type": "NORMAL",
                    "text": "【一○】【注】持則失也。"
                },
                {
                    "type": "NORMAL",
                    "text": "【疏】若有心執持，則失之遠矣，故不可也。"
                }
            ]
        },
        {
            "mainText": "不見其誠己而發【一】，每發而不當【二】，業入而不舍【三】，每（一）更為失【四】。為不善乎顯明之中者，人得而誅之；為不善乎幽閒（二）之中者，鬼得而誅之。【五】明乎人，明乎鬼者，然後能獨行【六】。",
            "commentary": [
                {
                    "type": "NORMAL",
                    "text": "【一】【注】此妄發作。"
                },
                {
                    "type": "NORMAL",
                    "text": "【釋文】《不見其誠己而發》謂不自照其內而外馳也。"
                },
                {
                    "type": "NORMAL",
                    "text": "【二】【注】發而不由己誠，何由而當！"
                },
                {
                    "type": "NORMAL",
                    "text": "【疏】以前顯得道之士智照光明，此下明喪真之人妄心乖理。誠，實也。未曾反照實智而輒妄發迷心，心既不真，故每乖實當也。"
                },
                {
                    "type": "NORMAL",
                    "text": "【釋文】《每發而不當》丁浪反。爾雅云：每，雖也。謂雖有發動不中當。"
                },
                {
                    "type": "NORMAL",
                    "text": "【三】【注】事不居其分內。"
                },
                {
                    "type": "NORMAL",
                    "text": "【疏】業，事也。世事攖擾，每入心中，不達違從，故不能舍止。"
                },
                {
                    "type": "NORMAL",
                    "text": "【四】【注】發由己誠，乃為得也。"
                },
                {
                    "type": "NORMAL",
                    "text": "【疏】每妄發心，緣逐前境，自謂為得，飜更喪真。"
                },
                {
                    "type": "NORMAL",
                    "text": "【五】【疏】夫人鬼幽顯，乃曰殊塗，至於推誠履信，道理無隔。若彼乖分失真，必招報應，讎怨相感，所以遭誅，則杜伯彭生之類是也。"
                },
                {
                    "type": "NORMAL",
                    "text": "【釋文】《幽閒》音閑。"
                },
                {
                    "type": "NORMAL",
                    "text": "【六】【注】幽顯無愧於心，則獨行而不懼。"
                },
                {
                    "type": "NORMAL",
                    "text": "【疏】幽顯二塗，分明無譴，不犯於物，故獨行不懼也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引劉得一本每下有妄字。"
                },
                {
                    "type": "SMALL",
                    "text": "（二）高山寺本閒作冥。"
                }
            ]
        },
        {
            "mainText": "劵內者，行乎無名【一】；劵外者，志乎期費【二】。行乎無名者，唯庸有光【三】；志乎期費者，唯賈人也【四】，人見其跂，猶之魁然【五】。與物窮者，物入焉【六】；與物且者，其身之不能容，焉能容人【七】！不能容人者無親，無親者盡人【八】，兵莫憯於志，鏌鎁為下【九】；寇莫大於陰陽，無所逃於天地之間【一○】。非陰陽賊之，心則使之也【一一】。",
            "commentary": [
                {
                    "type": "NORMAL",
                    "text": "【一】【注】券，分也。夫遊於分內者，行不由於名。"
                },
                {
                    "type": "NORMAL",
                    "text": "【疏】券，分也。無名，道也。履道而為於分內者，雖行而無名跡也。"
                },
                {
                    "type": "NORMAL",
                    "text": "【釋文】《券內》字又作卷。徐音勸。《券分》符問反。下同。崔云：券，分明也。則宜方云反。"
                },
                {
                    "type": "NORMAL",
                    "text": "【二】【注】有益無益，斯欲損己以為物也。"
                },
                {
                    "type": "NORMAL",
                    "text": "【疏】期，卒也。立志矜矯，游心分外，終無成益，卒有費損也。"
                },
                {
                    "type": "NORMAL",
                    "text": "【釋文】《期費》芳貴反。下同。廣雅云：期，卒也。費，耗也。言若存分外而不止者，卒有所費耗也。◎俞樾曰：案郭象注既言志。又言期，於義複矣。釋文於義亦不可通。今案荀子書每用綦字為窮極之義。王霸篇目欲綦色，耳欲綦聲，楊注曰，綦，極也。亦或作期，議兵篇曰，已期三年，然後民可信也；宥座篇曰，綦三年而百姓往矣。是期與綦通。期費者，極費也。費，謂財用也。呂覽安死篇非愛其費也，高曰：費，財也。期費之義，與綦色綦聲相近，彼謂窮極其聲色，此謂窮極其財用也。故下文曰志乎期費者惟賈人也。《以為》于偽反。"
                },
                {
                    "type": "NORMAL",
                    "text": "【三】【注】本有斯光，因而用之。"
                },
                {
                    "type": "NORMAL",
                    "text": "【疏】庸，用也。游心無名之道者，其所用智，日有光明也。"
                },
                {
                    "type": "NORMAL",
                    "text": "【四】【注】雖己所無，猶借彼而販賣也。"
                },
                {
                    "type": "NORMAL",
                    "text": "【疏】志求之分外，要期聲名而貪損神智者，意唯名利，猶高價販賣之人。"
                },
                {
                    "type": "NORMAL",
                    "text": "【釋文】《賈人》音古。"
                },
                {
                    "type": "NORMAL",
                    "text": "【五】【注】夫期費者，人已見其跂矣，而猶自以為安。"
                },
                {
                    "type": "NORMAL",
                    "text": "【疏】企，危也。魁，安也，銳情貪取，分外企求，他人見其危乎，猶自以為安穩，愚之至也。"
                },
                {
                    "type": "NORMAL",
                    "text": "【釋文】《人見其跂猶之魁》苦回反，安也。一云：主也。《然》謂眾人已見其跂求分外而猶自安。可羞愧之甚也。◎家世父曰：說文：劵，勞也。人勞則倦。劵內者反觀，劵外者徇外。徇外則測量之意多而營度之用廣。測量營度，賈人之術也。說文：期，會也。費，散財用也。玉篇：費，用也。期費者，約會施用之意。魁然自大，人見其踑跂以行而不自知。釋文：魁，安也，一曰主也。似未愜。郭象注且謂劵外而跂者。窮者誠己而發者也，苟且則苟且相與而已。志乎期會之謂且，行乎無名。斯能窮盡其意也。"
                },
                {
                    "type": "NORMAL",
                    "text": "【六】【注】窮，謂終始。"
                },
                {
                    "type": "NORMAL",
                    "text": "【疏】舍止之謂也。物我冥符而窮理盡性者，故為外物之所歸依（之）也。"
                },
                {
                    "type": "NORMAL",
                    "text": "【七】【注】且，謂劵外而跂者。跂者不立，焉能自容！不能自容，焉能容人！人不獲容則去也。"
                },
                {
                    "type": "NORMAL",
                    "text": "【疏】聊與人涉，苟且於浮華，貪利求名，身尚矜企，心靈躁競，不能自容，何能容物耶！"
                },
                {
                    "type": "NORMAL",
                    "text": "【釋文】《物且》且，始也。◎俞樾曰：且即苟且之且。詩東門之枌篇穀旦于差，韓詩旦作且，云：苟且也。是重言為苟且，單言為且也。上文與物窮者，郭注窮謂終始，是窮為窮極之義。苟且與窮極，義正相反也。釋文曰：且，始也。非是。《焉》於虔反。注同。"
                },
                {
                    "type": "NORMAL",
                    "text": "【八】【注】身且不能容，則雖己非己，況能有親乎！故盡是他人。"
                },
                {
                    "type": "NORMAL",
                    "text": "【疏】褊狹不容，則無親愛；既無親愛，則盡是他人。逆忤既多。讎敵非少，欲求安泰，其可得乎！"
                },
                {
                    "type": "NORMAL",
                    "text": "【九】【注】夫志之所攖，燋火（疑水）〔凝冰〕（一），故其為兵甚於劍戟也。"
                },
                {
                    "type": "NORMAL",
                    "text": "【疏】兵戈，鋒刃之徒。鏌鎁，良劍也。夫憯毒傷害，莫甚乎心。心志所緣，不疾而速，故其為損害甚於鏌鎁。以此校量，劍戟為下。"
                },
                {
                    "type": "NORMAL",
                    "text": "【釋文】《莫憯》七坎反。廣雅云：痛也。元嘉本作潛。◎慶藩案憯與慘同。說文：慘，毒也。字或作憯。方言：慘，殺也。與訓毒義相近。《鏌》音莫。《鎁》也嗟反。鏌鎁，良劍名。"
                },
                {
                    "type": "NORMAL",
                    "text": "【一○】【疏】寇，敵也。域心得喪，喜怒戰於胸中，其寒凝冰，其熱燋火，此陰陽之寇也。夫勍敵巨寇，猶可逃之，而兵起內心，如何避邪！"
                },
                {
                    "type": "NORMAL",
                    "text": "【一一】【注】心使氣，則陰陽徵結於五藏而所在皆陰陽也，故不可逃。"
                },
                {
                    "type": "NORMAL",
                    "text": "【疏】此非陰陽能賊害於人，但由心有躁競，故使之然也。"
                },
                {
                    "type": "NORMAL",
                    "text": "【釋文】《五藏》才浪反。後皆放此。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）凝冰二字依宋本及下疏文改。"
                }
            ]
        },
        {
            "mainText": "道通，其分也（一）。其成也毀也【一】。所惡乎分者，其分也以備【二】；所以惡乎備者，其有以備【三】。故出而不反，見其鬼【四】；出而得，是謂得死【五】。滅而有實，鬼之一也【六】。以有形者象無形者而定矣【七】。",
            "commentary": [
                {
                    "type": "NORMAL",
                    "text": "【一】【注】成毀無常分而道皆通。"
                },
                {
                    "type": "NORMAL",
                    "text": "【疏】夫物之受氣，各有崖限，妍醜善惡，稟分毀成。而此謂之成，彼謂之毀，道以通之，無不備足。"
                },
                {
                    "type": "NORMAL",
                    "text": "【釋文】《其分》符問反。注及下皆同。一音方云反。"
                },
                {
                    "type": "NORMAL",
                    "text": "【二】【注】不守其分而求備焉，所以惡分也。"
                },
                {
                    "type": "NORMAL",
                    "text": "【疏】夫榮辱壽夭，稟自天然，素分之中，反己備足。分外馳者而求備焉，游心是非之境，惡其所受之分也。"
                },
                {
                    "type": "NORMAL",
                    "text": "【釋文】《所惡》烏路反。下及注皆同。"
                },
                {
                    "type": "NORMAL",
                    "text": "【三】【注】本分不備而有以求備，所以惡備也。若其本分素備，豈惡之哉！"
                },
                {
                    "type": "NORMAL",
                    "text": "【疏】造物已備而嫌惡之，豈知自然先已備矣。"
                },
                {
                    "type": "NORMAL",
                    "text": "【四】【注】不反守其分內，則其死不久。"
                },
                {
                    "type": "NORMAL",
                    "text": "【疏】夫出愚惑，妄逐是非之境而不能反本還原者，動之死地，故見為鬼也。"
                },
                {
                    "type": "NORMAL",
                    "text": "【釋文】《故出而不反》謂情識外馳而不反觀於內也。《見其鬼》王云：永淪危殆，資死之術，己行及之，故曰見鬼也。"
                },
                {
                    "type": "NORMAL",
                    "text": "【五】【注】不出而無得，乃得生。"
                },
                {
                    "type": "NORMAL",
                    "text": "【疏】其出心逐物，遂其欲情而有所獲者，此可謂得死滅之本。"
                },
                {
                    "type": "NORMAL",
                    "text": "【釋文】《出而得是謂得死》若情識外馳以為得者，是曰得死耳，非理也。"
                },
                {
                    "type": "NORMAL",
                    "text": "【六】【注】已滅其性矣，雖有斯生，何異於鬼！"
                },
                {
                    "type": "NORMAL",
                    "text": "【疏】迷滅本性，謂身實有，生死不殊，故與鬼為一也。"
                },
                {
                    "type": "NORMAL",
                    "text": "【釋文】《滅而有實鬼之一也》廣雅云：滅，殄也，盡也。實，塞也。既殄塞純朴之道而外馳澆薄之境，雖復行尸於世，與鬼何別！故云鬼一也。"
                },
                {
                    "type": "NORMAL",
                    "text": "【七】【注】雖有斯形，苟能曠然無懷，則生全而形定也。"
                },
                {
                    "type": "NORMAL",
                    "text": "【疏】象，似也。雖有斯形，似如無者，即形非有故也。曠然忘我，故心靈和光而止定也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）高山寺本其分也下有成也二字。"
                }
            ]
        },
        {
            "mainText": "出無本【一】，入無竅【二】。有實而無乎處，有長而無乎本剽【三】，有所出而無竅者有實【四】。有實而無乎處者，宇也【五】。有長而無本剽者，宙也【六】。有乎生，有乎死，有乎出，有乎入，入出（一）而無見其形【七】，是謂天門【八】。天門者，無有也，萬物出乎無有【九】。有不能以有為有【一○】，必出乎無有【一一】，而無有一無有【一二】。聖人藏乎是【一三】。",
            "commentary": [
                {
                    "type": "NORMAL",
                    "text": "【一】【注】欻然自生，非有本。"
                },
                {
                    "type": "NORMAL",
                    "text": "【二】【注】欻然自死，非有根。"
                },
                {
                    "type": "NORMAL",
                    "text": "【疏】出，生也，入，死也。從無出有，有無根原，自有還無，無乃無竅穴也。"
                },
                {
                    "type": "NORMAL",
                    "text": "【釋文】《出無本入無竅》苦弔反。出，生也。入，死也。本，始也。竅，孔也。所以知有形累於無形者，以其出入無本竅故也。◎家世父曰：郭象以出入為生死。出入非生死也，以象乎生死者也。形者，實也，無所處乎其形，故有出；無形之形，所以長也，而更無始終本末之可言，故有入；出入無竅也，而固有實。天地六合曰宇，宇以言乎其廣也；古往今來曰宙，宙以言乎其長也。出入宇宙之中而無見其形，斯之謂定。《欻然》訓勿反。"
                },
                {
                    "type": "NORMAL",
                    "text": "【三】【疏】剽，末也，亦原也。本亦作摽字，今隨字讀之。言從無出有，實有此身，推索因由，（意）〔竟〕（二）無處所，自古至今，甚為長遠，尋求今古，竟無本末。"
                },
                {
                    "type": "NORMAL",
                    "text": "【釋文】《乎處》昌據反。下注同。《有長》丁丈反，增也。又如字。下注同。《本剽》本亦作摽，同。甫小反。崔云：末也。李怖遙反，徐又敷遙反。下同。◎盧文弨曰：摽當作標。"
                },
                {
                    "type": "NORMAL",
                    "text": "【四】【注】言出者自有實耳，其所出無根竅以出之。"
                },
                {
                    "type": "NORMAL",
                    "text": "【疏】有所出而無竅穴者，以凡觀之，謂其有實，其實不有也。"
                },
                {
                    "type": "NORMAL",
                    "text": "【釋文】《有所出》夫生必有所出也。《而無》此明所出是無也。既是無矣，何能有所出耶！《竅者有實》既言有竅，竅必有實；求實不得，竅亦無也。"
                },
                {
                    "type": "NORMAL",
                    "text": "【五】【注】宇者，有四方上下，而四方上下未有窮處。"
                },
                {
                    "type": "NORMAL",
                    "text": "【疏】宇者，四方上下也。方物之生，謂其有實，尋責宇中，竟無來處。宇既非矣，處豈有邪！"
                },
                {
                    "type": "NORMAL",
                    "text": "【釋文】《有實而無乎處者宇也》三蒼云：四方上下為宇。宇雖有實，而無定處可求也。"
                },
                {
                    "type": "NORMAL",
                    "text": "【六】【注】宙者，有古今之長，而古今之長無極。"
                },
                {
                    "type": "NORMAL",
                    "text": "【疏】宙者，往古來今也。時節賒長，謂之今古，推求代序，竟無本末。宙既無矣，本豈有耶！"
                },
                {
                    "type": "NORMAL",
                    "text": "【釋文】《有長而無本剽者宙也》三蒼云：往古來今曰宙。說文曰：舟輿所極覆為宙。長，猶增也。本，始也。宙雖有增長，亦不知其始末所至者也。"
                },
                {
                    "type": "NORMAL",
                    "text": "【七】【注】死生出入，皆欻然自爾，無所由，故無所見其形。"
                },
                {
                    "type": "NORMAL",
                    "text": "【疏】出入，（由）〔猶〕生死也。謂其出入生死，故有出入之名，推窮性理，竟無出入處所之形而可見也。"
                },
                {
                    "type": "NORMAL",
                    "text": "【八】【注】天門者，萬物之都名也。謂之天門，猶云眾妙之門也。"
                },
                {
                    "type": "NORMAL",
                    "text": "【疏】天者，自然之謂也；自然者，以無所由為義。言萬有皆無所從，莫測所以，自然為造物之門戶也。"
                },
                {
                    "type": "NORMAL",
                    "text": "【九】【注】死生出入，皆欻然自爾，未有為之者也。然有聚散隱顯，故有出入之名；徒有名耳，竟無出入，門其安在乎？故以無為門。以無為門，則無門也。"
                },
                {
                    "type": "NORMAL",
                    "text": "【疏】夫天然之理，造化之門，徒有其名，竟無其實，而一切萬物，從此門生，故郭注云以無為門。以無為門，則無門矣。"
                },
                {
                    "type": "NORMAL",
                    "text": "【一○】【注】夫有之未生，以何為生乎？故必自有耳，豈有之所能有乎！"
                },
                {
                    "type": "NORMAL",
                    "text": "【疏】有既有矣，焉能有有？有之未生，誰生其有？推求斯有，竟無有也。"
                },
                {
                    "type": "NORMAL",
                    "text": "【一一】【注】此所以明有之不能為有而自有耳，非謂無能為有也。若無能為有，何謂無乎！"
                },
                {
                    "type": "NORMAL",
                    "text": "【疏】夫已生未生，二俱無有，此有之出乎無有，非謂此無能生有。無若生有，何謂無乎！"
                },
                {
                    "type": "NORMAL",
                    "text": "【一二】【注】一無有則遂無矣。無者遂無，則有自欻生明矣。"
                },
                {
                    "type": "NORMAL",
                    "text": "【疏】不問百非四句，一切皆無，故謂一無有。"
                },
                {
                    "type": "NORMAL",
                    "text": "【一三】【注】任其自生而不生生。"
                },
                {
                    "type": "NORMAL",
                    "text": "【疏】玄德聖人，冥真契理，藏神隱智，其在茲乎！"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引張君房本入出作出入。"
                },
                {
                    "type": "SMALL",
                    "text": "（二）竟字依下句改。"
                }
            ]
        },
        {
            "mainText": "古之人，其知有所至矣【一】。惡乎至【二】？有以為未始有物者，至矣，盡矣，弗可以加矣【三】。其次以為有物矣【四】，將以生為喪也【五】，以死為反也【六】，是以分已【七】。其次曰始無有，既而有生，生俄而死；以無有為首，以生為體，以死為尻；孰知有無死生之一守（一）者，吾與之為友。【八】是三者雖異，公族也【九】，昭景也，著戴也，甲氏也，著封也，非一也【一○】。",
            "commentary": [
                {
                    "type": "NORMAL",
                    "text": "【一】【疏】玄古聖人，得道之士，知與境合，故稱為至。"
                },
                {
                    "type": "NORMAL",
                    "text": "【二】【疏】問至所由，（有）〔用〕何為至？"
                },
                {
                    "type": "NORMAL",
                    "text": "【釋文】《惡乎》音烏。"
                },
                {
                    "type": "NORMAL",
                    "text": "【三】【疏】此顯至之體狀也。知既造極，觀中皆空，故能用諸有法，未曾有一物者也，可謂精微至極，窮理盡性，虛妙之甚，不復可加矣。"
                },
                {
                    "type": "NORMAL",
                    "text": "【四】【疏】其次以下，未達真空，而諸萬境，用為有物也。"
                },
                {
                    "type": "NORMAL",
                    "text": "【五】【注】喪其散而之乎聚也。"
                },
                {
                    "type": "NORMAL",
                    "text": "【釋文】《為喪》息浪反。注同。"
                },
                {
                    "type": "NORMAL",
                    "text": "【六】【注】還融液也。"
                },
                {
                    "type": "NORMAL",
                    "text": "【疏】喪，失也。流俗之人，以生為得，以死為喪。今欲反於迷情，故以生為喪，以其無也；以死為反，反於空寂；雖未盡於至妙，猶齊於死生。"
                },
                {
                    "type": "NORMAL",
                    "text": "【釋文】《融液》音亦。"
                },
                {
                    "type": "NORMAL",
                    "text": "【七】【注】雖欲均之，然已分也。"
                },
                {
                    "type": "NORMAL",
                    "text": "【疏】雖齊死生，猶見死生之異，故從非有而起分別也。"
                },
                {
                    "type": "NORMAL",
                    "text": "【釋文】《以分》方云反。注同。"
                },
                {
                    "type": "NORMAL",
                    "text": "【八】【疏】其次以下，心知稍闇，而始本無有，從無有生，俄頃之間，此生彼滅。故用無為其頭，以生為其形體，以死為其尻。誰能知有無生死之不二而以此脩守者，莊生狎而友朋，斯人猶難得也。"
                },
                {
                    "type": "NORMAL",
                    "text": "【釋文】《為尻》苦羔反。"
                },
                {
                    "type": "NORMAL",
                    "text": "【九】【注】或有而無之，或有而一之，或分而齊之，故謂三也。此三者，雖有盡與不盡，然俱能無是非於胸中，故謂之公族。"
                },
                {
                    "type": "NORMAL",
                    "text": "【疏】三者，謂以無為首，以生為體，以死為尻是也。於一體之中而起此三異，猶如楚家於一姓之上分為三族。"
                },
                {
                    "type": "NORMAL",
                    "text": "【一○】【注】此四者雖公族，然已非一，則向之三者已復差之。"
                },
                {
                    "type": "NORMAL",
                    "text": "【疏】昭屈景，楚之公族三姓。昔屈原為三閭大夫，掌三族三姓，即斯是也。此中文略，故直言昭景。王孫公子，長大加冠，故著衣而戴冠也。各有品秩，咸邪職官，因官賜姓，故甲第氏族也。功績既著，封之茅土，枝派分流，故非一也。猶如一道之中，分為有無生死，種類不同，名實各有異，故引其族以譬也。"
                },
                {
                    "type": "NORMAL",
                    "text": "【釋文】《昭景也著》丁略反，又張慮反。《戴》本亦作載。《也甲氏也著》張慮反，久也。又丁略反。《封也非一也》一說云：昭景甲三者，皆楚同宗也。著戴者，謂著冠，世世處楚朝，為眾人所戴仰也。著封者，謂世世處封邑，而光著久也。昭景甲三姓雖異，論本則同也。崔云：昭景二姓，楚之所顯戴，皆甲姓顯封，雖非一姓，同出公族，喻死生同也。此兩說與注不同，聊出之耳。◎家世父曰：郭注四者公族，似謂昭景甲氏皆族。釋文一說云，昭景甲三者，皆楚同宗。又引崔云，昭景二姓，楚之所顯戴，皆甲姓顯封。疑崔說是也。王逸楚辭注：三閭掌王族三姓，曰昭屈景。無以甲為氏者。說文：首，戴也。爾雅釋地：途出其前戴邱。著戴者，昭景相承為氏也；甲者，日之始也，言始得氏以受封，而後相承為氏也。同為公族，而所從來固非一矣。《已復》扶又反。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引文如海本守作宗。"
                }
            ]
        },
        {
            "mainText": "有生，黬也【一】，披然曰移是【二】。嘗言移是，非所言也。【三】雖然，不可知者也【四】。臘者之有膍胲，可散而不可散也；【五】觀室者周於寢廟，又適其偃（一）焉【六】，為是舉移是。【七】",
            "commentary": [
                {
                    "type": "NORMAL",
                    "text": "【一】【注】直聚氣也。"
                },
                {
                    "type": "NORMAL",
                    "text": "【疏】黬，疵也。無有此形質而謂之生者，直是聚氣成疵黬，非所貴者也。"
                },
                {
                    "type": "NORMAL",
                    "text": "【釋文】《有生黬》徐於減反。司馬（云）烏簟反，云：黶，有疵也，有疵者，欲披除之。李烏感反。字林云：釜底黑也。"
                },
                {
                    "type": "NORMAL",
                    "text": "【二】【注】既披然而有分，則各是其所是矣（二）。是無常在，故曰移。"
                },
                {
                    "type": "NORMAL",
                    "text": "【疏】披，分散也。夫道無披我而物有是非，是非不定，故分散移徙而不常也。其移是之狀，列在下文。"
                },
                {
                    "type": "NORMAL",
                    "text": "【釋文】《披》普皮反。《然曰移是》或云：黬然聚而生，披然散而死也。"
                },
                {
                    "type": "NORMAL",
                    "text": "【三】【注】所是之移，已著於言前矣。"
                },
                {
                    "type": "NORMAL",
                    "text": "【疏】理形是非，故試言耳。然是非之移，非所言也。"
                },
                {
                    "type": "NORMAL",
                    "text": "【四】【注】不言其移，則其移不可知，故試言也。"
                },
                {
                    "type": "NORMAL",
                    "text": "【疏】雖復是非不由於言，而非言無以知是非，故試言是非，一遣於是非。名不寄言，則不知是非之無是非也。"
                },
                {
                    "type": "NORMAL",
                    "text": "【五】【注】物各有用。"
                },
                {
                    "type": "NORMAL",
                    "text": "【疏】臘者，大祭也。膍，牛百葉也。胲，備也，亦言是牛蹄也。臘祭之時，牲牢甚備，至於四肢五藏，並皆陳設。祭事既訖，方復散之，則以散為是；若其祭未了，則不合散，則以散為不是，是知是與不是，移是無常。"
                },
                {
                    "type": "NORMAL",
                    "text": "【釋文】《臘》力闔反。《者之有膍》音毗。司馬云：牛百葉也。本或作｛囟比｝，音毘，獐也。《胲》古來反，足大指也。崔云：備也。案臘者大祭備物，而肴有膍胲，此雖從散，禮應具不可散棄也。"
                },
                {
                    "type": "NORMAL",
                    "text": "【六】【注】偃，謂屏廁。"
                },
                {
                    "type": "NORMAL",
                    "text": "【疏】偃，屏廁也。祭事既竟，齋宮與飲，施設餘胙於屋室之中，觀看周旋於寢廟之內，飲食既久，應須便僻，故往圊圂而便尿也。飲食則以寢廟為是，便尿則以圊圂為是，是非無常，竟何定乎？臘者明聚散無恆，觀室顯處所不定，俱無是非也。"
                },
                {
                    "type": "NORMAL",
                    "text": "【釋文】《其偃》於晚反。司馬郭皆云：屏廁也。又於建反。◎慶藩案郭與司馬云，偃，屏廁也。桂馥云：屏當為庰，偃當為晏。急就篇庰廁清圂糞土壤，顏注：庰，僻偃之名也。今案桂氏謂屏當為庰，是矣；偃當為晏，頗無所據。愚謂偃當為匽，周禮宮人為其井（井疑庰之誤字。）匽，鄭司農云：匽，路廁也。燕策宋王鑄諸侯之象使侍屏（屏亦庰之訛也。）匽。庰匽者，庰廁也。開元占經引甘氏云：天溷七星在外屏，淮南注：天溷，廁也。屏，所以障天翳也。《屏廁》步定反，又必領反。下同。"
                },
                {
                    "type": "NORMAL",
                    "text": "【七】【注】寢廟則以饗燕，屏廁則以偃溲；當其偃溲，則寢廟之是移於屏廁矣。故是非之移，一彼一此，誰能常之！故至人因而乘之則均耳。"
                },
                {
                    "type": "NORMAL",
                    "text": "【釋文】《為是》于偽反。◎家世父曰：有生，塵也；黬者，塵之積而留焉者也；則將以死易生，披然曰移是乎！雖然，既有生矣，如膍胲之相附，散之則死，而固不可散也；有生者有死，如寢廟之有偃，相須而成者也；而是曰移是，是以生為擾，以死為歸，自見為累者也。齊生死者，更無是非名實之可言也。以生為累，固必有己之見存，而乘之以為是非名實，而知愚榮辱之爭紛然起矣。移是者，終有不能移者也，有生之所以為黬也。《溲》所留反。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引江南古藏本及李張二本偃下有溲字。"
                },
                {
                    "type": "SMALL",
                    "text": "（二）世德堂本矣作也。"
                }
            ]
        },
        {
            "mainText": "請常言移是。是以生為本【一】，以知為師【二】，因以乘是非【三】；果有名實【四】，因以己為質【五】；使人以為己節【六】，因以死償節【七】。若然者，以用為知，以不用為愚，以徹為名，以窮為辱【八】。移是，今（一）之人也【九】，是蜩與學鳩同於同也【一○】。",
            "commentary": [
                {
                    "type": "NORMAL",
                    "text": "【一】【注】物之變化，無時非生，生則所在皆本也。"
                },
                {
                    "type": "NORMAL",
                    "text": "【疏】夫能忘生死者，則無是無非者也，祇為滯生，所以執是也。必能遣生，是將安寄？故知移是以生為本。"
                },
                {
                    "type": "NORMAL",
                    "text": "【二】【注】所知雖異，而各師其知。"
                },
                {
                    "type": "NORMAL",
                    "text": "【三】【注】乘是非者，無是非也。"
                },
                {
                    "type": "NORMAL",
                    "text": "【疏】因其師知之心，心乘是非之用，豈知師知者顛倒是非（者）無是非乎！"
                },
                {
                    "type": "NORMAL",
                    "text": "【四】【注】物之名實，果各自有。"
                },
                {
                    "type": "NORMAL",
                    "text": "【疏】夫物云云，悉皆虛幻，芻狗萬象，名實何施！倒置之徒，謂決定有此名實也。"
                },
                {
                    "type": "NORMAL",
                    "text": "【五】【注】質，主也。物各謂己是，足（二）以為是非之主。"
                },
                {
                    "type": "NORMAL",
                    "text": "【疏】質，主也。妄執名實，遂用己為名實之主而競是非也。"
                },
                {
                    "type": "NORMAL",
                    "text": "【六】【注】人皆謂己是，故莫通。"
                },
                {
                    "type": "NORMAL",
                    "text": "【疏】節者，至操也。既迷名實，又滯是非，遂使無識之人，堅執虛名以為節操也。"
                },
                {
                    "type": "NORMAL",
                    "text": "【七】【注】當其所守，非真脫也。"
                },
                {
                    "type": "NORMAL",
                    "text": "【疏】守是非以成志操，（慤）〔確〕乎不拔，期死執之也。"
                },
                {
                    "type": "NORMAL",
                    "text": "【釋文】《因以死償節》常亮反。廣雅云：償，報也，復也。案謂殺身以成名，節成而身死，故曰以死償節也。"
                },
                {
                    "type": "NORMAL",
                    "text": "【八】【注】不能隨所遇而安之。"
                },
                {
                    "type": "NORMAL",
                    "text": "【疏】以炫燿為智，晦跡為愚，通徹為榮名，窮塞為恥辱，若然者，豈能一窮通榮辱乎！"
                },
                {
                    "type": "NORMAL",
                    "text": "【釋文】《為知》音智。"
                },
                {
                    "type": "NORMAL",
                    "text": "【九】【注】玄古之人，無是無非，何移之有！"
                },
                {
                    "type": "NORMAL",
                    "text": "【疏】夫固執名實，移滯是非，澆季浮偽，今世之人也，豈上古淳和質樸之士乎！"
                },
                {
                    "type": "NORMAL",
                    "text": "【一○】【注】同共是其所同。"
                },
                {
                    "type": "NORMAL",
                    "text": "【疏】蜩鷽二蟲，以蓬蒿為是。二蟲同是，未為通見，移是之人，斯以類也。蜩同於鳩，鳩同於蜩，故曰同於同也。"
                },
                {
                    "type": "NORMAL",
                    "text": "【釋文】《蜩》音條。《學鳩》本或作鷽，音同。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引江南古藏本及李張二本今上俱有非字。"
                },
                {
                    "type": "SMALL",
                    "text": "（二）趙諫議本足作是。"
                }
            ]
        },
        {
            "mainText": "蹍市人之足，則辭以放驁【一】，兄則以嫗【二】，大親則已矣【三】。故曰，至禮有不人【四】，至義不物【五】，至知不謀【六】，至仁無親【七】，至信辟金【八】。",
            "commentary": [
                {
                    "type": "NORMAL",
                    "text": "【一】【注】稱己脫誤以謝之。"
                },
                {
                    "type": "NORMAL",
                    "text": "【疏】蹍，蹋也，履也。履蹋市廛之人不相識者之（節）（足）腳，則謝云，己傲慢放縱錯（雜）誤而然，非故為也者。"
                },
                {
                    "type": "NORMAL",
                    "text": "【釋文】《蹍》女展反。司馬李云；蹈也。廣雅云：履也。◎慶藩案文選馬季長長笛賦注引司馬云：蹍，女展切，釋文漏。《驁》五報反。廣雅云：妄也。"
                },
                {
                    "type": "NORMAL",
                    "text": "【二】【注】言嫗詡之，無所辭謝。"
                },
                {
                    "type": "NORMAL",
                    "text": "【疏】蹋著兄弟之足，則嫗詡而憐之，不以言愧。"
                },
                {
                    "type": "NORMAL",
                    "text": "【釋文】《嫗》於禹反。注同。《詡》況甫反。"
                },
                {
                    "type": "NORMAL",
                    "text": "【三】【注】明恕素足。"
                },
                {
                    "type": "NORMAL",
                    "text": "【疏】若父蹋子足，則（敏）〔默〕然而已，不復辭費。故知言辭往來，（者）〔虛〕偽不實。"
                },
                {
                    "type": "NORMAL",
                    "text": "【四】【注】不人者，視人若己。視人若己則不相辭謝，斯乃禮之至也。"
                },
                {
                    "type": "NORMAL",
                    "text": "【疏】自彼兩忘，視人若己，不（允）〔見〕人（者）己〔內〕外，何辭謝之有乎！斯至禮也。"
                },
                {
                    "type": "NORMAL",
                    "text": "【五】【注】各得其宜，則物皆我也。"
                },
                {
                    "type": "NORMAL",
                    "text": "【疏】物我雙遣，妙得其宜，不（卻）〔知〕我外有物，何（裁）〔是〕非之有！斯至義〔也〕（一）。"
                },
                {
                    "type": "NORMAL",
                    "text": "【六】【注】謀而後知，非自然知。"
                },
                {
                    "type": "NORMAL",
                    "text": "【疏】率性而照，非謀謨而（智）〔知〕，斯至智也。"
                },
                {
                    "type": "NORMAL",
                    "text": "【七】【注】譬之五藏，未曾相親，而仁已至矣。"
                },
                {
                    "type": "NORMAL",
                    "text": "【疏】方之手足，更相御用，無心相為，而相濟之功成矣，豈有親愛於其間哉！"
                },
                {
                    "type": "NORMAL",
                    "text": "【釋文】《未曾》才能反。"
                },
                {
                    "type": "NORMAL",
                    "text": "【八】【注】金玉者，小信之質耳，至信則除矣。"
                },
                {
                    "type": "NORMAL",
                    "text": "【疏】辟，除也。金玉者，〔小〕信之質耳，至信則棄除之矣。"
                },
                {
                    "type": "NORMAL",
                    "text": "【釋文】《辟金》必領反。除也。又婢亦反。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）也字依上下文補。"
                }
            ]
        },
        {
            "mainText": "徹志之勃，解心之謬，去德之累，達道之塞【一】。貴富顯嚴名利六者，勃志也【二】。容動色理氣意六者，（繆）〔謬〕（一）心也【三】。惡欲喜怒哀樂六者，累德也【四】。去就取與知能六者，塞道也【五】。此四六者不盪胸中則正，正則靜，靜則明，明則虛，虛則無為而無不為也【六】。道者，德之欽也【七】；生者，德之光也【八】；性者，生之質也【九】。性之動，謂之為【一○】；為之偽，謂之失【一一】。知者，接也；知者，謨也【一二】；知者之所不知，猶睨也【一三】。動以不得已之謂德【一四】，動無非我之謂治【一五】，名相反而實相順也【一六】。",
            "commentary": [
                {
                    "type": "NORMAL",
                    "text": "【一】【疏】徹，毀也。勃，亂也。（謬）〔繆〕，繫縛也。此略標名，下具顯釋也。"
                },
                {
                    "type": "NORMAL",
                    "text": "【釋文】《之勃》本又作悖，同。必妺反。《之謬》如字。一本作繆，亡侯反，亦音謬。《去德》起呂反。"
                },
                {
                    "type": "NORMAL",
                    "text": "【二】【疏】榮貴、富贍、高顯、尊嚴、聲名、利祿，六者亂情志之具也。"
                },
                {
                    "type": "NORMAL",
                    "text": "【三】【疏】容貌、變動、顏色、辭理、氣調、情意，六者綢繆繫縛心靈者也。本亦有作謬字者，解心之謬妄也。"
                },
                {
                    "type": "NORMAL",
                    "text": "【四】【疏】憎惡、愛欲、欣喜、恚怒、悲哀、歡樂，六者德（家）之患累也。"
                },
                {
                    "type": "NORMAL",
                    "text": "【釋文】《惡欲》烏路反。《哀樂》音洛。《累德》劣偽反。後注同。"
                },
                {
                    "type": "NORMAL",
                    "text": "【五】【疏】去捨、從就、貪取、施與、知慮、伎能，六者蔽真道也。"
                },
                {
                    "type": "NORMAL",
                    "text": "【釋文】《知能》音智。"
                },
                {
                    "type": "NORMAL",
                    "text": "【六】【注】盪，動也。"
                },
                {
                    "type": "NORMAL",
                    "text": "【疏】四六之病，不動盪於胸中，則心神平正，正則安靜，靜則照明，明則虛通，虛則恬淡無為，應物而無窮也。"
                },
                {
                    "type": "NORMAL",
                    "text": "【釋文】《不盪》本亦作蕩，徒黨反。郭云：動也。又徒浪反，又吐浪反。"
                },
                {
                    "type": "NORMAL",
                    "text": "【七】【疏】道是所脩之法，德是臨人之法，重人輕法，故欽仰於道。◎俞樾曰：說文广部：廞，陳輿服於庭也。小爾雅廣詁：廞，陳也。此欽字即廞之假字。蓋所以生者為德而陳列之即為道，故曰德之廞也。漢書哀帝紀注引李斐曰：陳，道也。是其義矣。"
                },
                {
                    "type": "NORMAL",
                    "text": "【八】【疏】天地之大德曰生，故生化萬物者，盛德之光華也。"
                },
                {
                    "type": "NORMAL",
                    "text": "【釋文】《德之光》一本光字作先。"
                },
                {
                    "type": "NORMAL",
                    "text": "【九】【疏】質，本也。自然之性者，是稟生之本也。"
                },
                {
                    "type": "NORMAL",
                    "text": "【一○】【注】以性自動，故稱為耳；此乃真為，非有為也。"
                },
                {
                    "type": "NORMAL",
                    "text": "【疏】率性而動，分內而為，為而無為，非有為也。"
                },
                {
                    "type": "NORMAL",
                    "text": "【一一】【疏】感物而動，性之欲〔也。矯性〕偽情，分外有為，謂之喪道也。"
                },
                {
                    "type": "NORMAL",
                    "text": "【一二】【疏】夫交接前物，謀謨情事，故謂之知也。"
                },
                {
                    "type": "NORMAL",
                    "text": "【一三】【注】夫目之能視，非知視而視也；不知視而視，不知知而知耳，所以為自然。若知而後為。則知偽也。"
                },
                {
                    "type": "NORMAL",
                    "text": "【疏】睨，視也。夫目之張視也，不知所以視而視，〔而〕（二）視有明暗。心之能知，不知所以知而知，而知有深淺。（而）目不能視而不可強視，心不能知而不可強知，若有分限，猶如睨也。"
                },
                {
                    "type": "NORMAL",
                    "text": "【釋文】《睨也》魚計反，又五禮反，視也。"
                },
                {
                    "type": "NORMAL",
                    "text": "【一四】【注】若得已而動，則為強動者，所以失也。"
                },
                {
                    "type": "NORMAL",
                    "text": "【疏】夫迫而後動，和而不唱，不得已而用之，可謂盛德也。◎家世父曰：與物相接而知生焉，因而為之（謹）謀〔謨〕（三）而知名焉。其所不知，猶將睨視而揣得之。知之所由成也，道之所由毀也。動於不得已而一任我之自然，奚以知為哉！"
                },
                {
                    "type": "NORMAL",
                    "text": "【一五】【注】動而效彼則亂。"
                },
                {
                    "type": "NORMAL",
                    "text": "【疏】率性而動，不捨我效物，合於正理，故不亂。"
                },
                {
                    "type": "NORMAL",
                    "text": "【釋文】《謂治》直吏反。"
                },
                {
                    "type": "NORMAL",
                    "text": "【一六】【注】有彼我之名，故反；（各）〔名〕（四）得其實，則順。"
                },
                {
                    "type": "NORMAL",
                    "text": "【疏】有彼我是非之名，故名相反；無彼我是非之實，故實相順也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）謬字依上文及世德堂本改。"
                },
                {
                    "type": "SMALL",
                    "text": "（二）而字依下句補。"
                },
                {
                    "type": "SMALL",
                    "text": "（三）謀謨二字依上疏文改。"
                },
                {
                    "type": "SMALL",
                    "text": "（四）名字依世德堂本改。"
                }
            ]
        },
        {
            "mainText": "羿工乎中微而拙乎使人無己譽【一】。聖人工乎天而拙乎人【二】。夫工乎天而俍乎人者，唯全人能之【三】。唯蟲能蟲，唯蟲能天【四】。全人惡天？惡人之天【五】？而況吾天乎人乎【六】！",
            "commentary": [
                {
                    "type": "NORMAL",
                    "text": "【一】【注】善中則善取譽矣，理常俱〔也〕（一）。"
                },
                {
                    "type": "NORMAL",
                    "text": "【疏】羿，古之善射人。工，巧也。羿彎弓放矢，工中前物，盡射家之微妙。既有斯伎，則擅斯名，使己無令譽，不可得也。"
                },
                {
                    "type": "NORMAL",
                    "text": "【釋】《羿》五計反。徐又戶計反。《中微》丁仲反。注同。《己譽》音餘。後章同。"
                },
                {
                    "type": "NORMAL",
                    "text": "【二】【注】任其自然，天也；有心為之，人也。"
                },
                {
                    "type": "NORMAL",
                    "text": "【疏】前起譬，此合（諭）〔喻〕也。聖人妙契自然，功侔造化，使群品日用不知，不顯其跡，此誠難也。故上文云使天下兼忘我難。"
                },
                {
                    "type": "NORMAL",
                    "text": "【三】【注】工於天，即俍於人矣，謂之全人，全人則聖人也。"
                },
                {
                    "type": "NORMAL",
                    "text": "【疏】俍，善也。全人，神人也。夫巧合天然，善能晦跡，澤及萬世而日用不知者，其神人之謂乎！神人無功，故能之耳。"
                },
                {
                    "type": "NORMAL",
                    "text": "【釋文】《而俍》音良。崔云：良工也。又音浪。"
                },
                {
                    "type": "NORMAL",
                    "text": "【四】【注】能還守蟲，即是能天。"
                },
                {
                    "type": "NORMAL",
                    "text": "【疏】鳥飛獸走，能蟲也；蛛網蜣丸，能天也。皆稟之造物，豈仿效之所致哉！"
                },
                {
                    "type": "NORMAL",
                    "text": "【釋文】《唯蟲》一本唯作雖，下句亦爾。言蟲自能為蟲者，天也。◎家世父曰：能天者，不知所謂天。若知有天，則非天矣。（令）〔全〕（二）人惡知天？惡知人之天？天（也）〔者〕吾心自適之趣，全人初未嘗辨而知之，豈吾心所能自喻乎！惡當為汪胡切，與烏同，釋文烏路反者誤。◎慶藩案兩唯字當從釋文作雖。唯，古或借作雖。詩大雅抑篇女雖湛樂從，言女唯湛樂之從也。（書無逸惟耽樂之從。）管子君臣篇雖有明君能決之，又能塞之，言唯有明君能之也。"
                },
                {
                    "type": "NORMAL",
                    "text": "【五】【疏】夫全德之人，神功不測，豈嫌己之素分而惡人之所稟哉？蓋不然〔乎〕，率順其天然而已矣。"
                },
                {
                    "type": "NORMAL",
                    "text": "【釋文】《惡天》烏路反。下同。"
                },
                {
                    "type": "NORMAL",
                    "text": "【六】【注】都不知而任之，斯（而）〔所〕（三）謂工乎天。"
                },
                {
                    "type": "NORMAL",
                    "text": "【疏】天乎人乎，不見人天之異，都任之也。前自遣天人美惡，猶有天人。此句混一天人，不見天人之異也。吾者，論主假自稱也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）也字依王叔岷說補。"
                },
                {
                    "type": "SMALL",
                    "text": "（二）全字依正文改。"
                },
                {
                    "type": "SMALL",
                    "text": "（三）所字依王叔岷說改。"
                }
            ]
        },
        {
            "mainText": "一雀適羿，羿必得之，威也【一】；以天下為之籠，則雀無所逃【二】。是故湯以胞（一）人籠伊尹，秦穆公以五羊之皮籠百里奚。【三】是故非以其所好籠之而可得者，無有也【四】。",
            "commentary": [
                {
                    "type": "NORMAL",
                    "text": "【一】【注】威以取物，物必逃之。"
                },
                {
                    "type": "NORMAL",
                    "text": "【疏】假有一雀，羿善射，射必得之。此以威猛，（猛）非由德慧，故所獲者少，所逃者多。以威御世，其義亦爾。"
                },
                {
                    "type": "NORMAL",
                    "text": "【釋文】《威也》崔本作或也。"
                },
                {
                    "type": "NORMAL",
                    "text": "【二】【注】天下之物，各有所好，所好各得，則逃將安（在）〔往〕！"
                },
                {
                    "type": "NORMAL",
                    "text": "【疏】大道曠蕩，無不制圍，故以天地為籠，則雀無逃處。是知以威取物，深乖大造。"
                },
                {
                    "type": "NORMAL",
                    "text": "【釋文】《之籠》力東反。《所好》呼報反。下及注文同。"
                },
                {
                    "type": "NORMAL",
                    "text": "【三】【疏】伊尹，有莘氏之媵臣，能調鼎，負玉鼎以干湯。湯知其賢也，又順其性，故以庖廚而籠之。百里奚沒狄，狄人愛羊皮，秦穆公以五色羊皮而贖之。又云　百里奚好著五色羊皮裘，號曰五羖大夫。而湯聖穆賢，俱能好士，故得此二人，用為良（佑）〔佐〕，皆順其本性，所以籠之。"
                },
                {
                    "type": "NORMAL",
                    "text": "【釋文】《湯以胞》本又作庖，白交反。◎盧文弨曰：案胞與庖通。禮記祭統煇胞翟閽注：胞者，肉吏之賤者也。《人籠伊尹》伊尹好廚，故湯用為庖人也。《秦穆公以五羊之皮籠百里奚》百里奚好秦而拘於宛，故秦穆公以五羊皮贖之於楚也。或云：百里好五色皮裘，故因其所好也。"
                },
                {
                    "type": "NORMAL",
                    "text": "【四】【疏】順其所好，則天下無難；逆其本性而牢籠得者，未之有也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）趙諫議本胞作庖。"
                }
            ]
        },
        {
            "mainText": "介者拸畫，外非譽也【一】；胥靡登高而不懼，遺死生也【二】。夫復謵不餽而忘人【三】，忘人，因以為天人矣【四】。故敬之而不喜，侮之而不怒者，唯同乎天和者為然【五】。出怒不怒，則怒出於不怒矣；出為無為，則為出於無為矣【六】。欲靜則平氣，欲神則順心，有為也。欲當則緣於不得已，不得已之類，聖人之道。【七】",
            "commentary": [
                {
                    "type": "NORMAL",
                    "text": "【一】【注】畫，所以飾容貌也。刖者之貌既以虧殘，則不復以好醜在懷，故拸而棄之。"
                },
                {
                    "type": "NORMAL",
                    "text": "【疏】介，刖也。拸，去也。畫，裝也。裝嚴服飾，本為容儀。殘刖之人，形貌殘損，至於非譽榮辱，無復在懷，故拸而棄之。"
                },
                {
                    "type": "NORMAL",
                    "text": "【釋文】《介》音界。郭云：刖也。又古黠反。廣雅云：獨也。崔本作兀。《拸畫》敕紙反，又音他，又與紙反。本亦作移。司馬云：畫，飾容之具；無足，故不復愛之。一云：移，離也。崔云：移畫，不拘法度也。◎俞樾曰：郭注曰，畫，所以飾容貌也，刖者之貌既以虧殘，則不復以好醜在懷，故拸而棄之。然云外非譽，似不當以容貌言。崔云，拸畫，不拘法度也。當從之。漢書司馬相如傳痑以陸離，師古注曰：痑，自放縱也。即此拸字之義。桓六年穀梁傳以其畫我，公羊傳作化我，何休注曰：行過無禮謂之化。即此畫字之義。蓋人既刖足，不自顧惜，非譽皆所不計，故不拘法度也。《不復》扶又反。"
                },
                {
                    "type": "NORMAL",
                    "text": "【二】【注】無賴於生，故不畏死。"
                },
                {
                    "type": "NORMAL",
                    "text": "【疏】胥靡，徒役之人也。千金之子固貴其身，僕隸之人不重其命，既不矜惜，故登危而不怖懼也。"
                },
                {
                    "type": "NORMAL",
                    "text": "【釋文】《胥靡》司馬云：刑徒人也。一云：癃人也。崔云：腐刑也。"
                },
                {
                    "type": "NORMAL",
                    "text": "【三】【注】不識人之所惜。"
                },
                {
                    "type": "NORMAL",
                    "text": "【疏】餽，本亦有作愧字者，隨字讀之。夫復於本性，胥以成之，既不舍己效人，遂棄忘於愧謝，斯忘於人倫之道也。譬之手足，方諸服用，更相御用，豈謝賴於其間哉！"
                },
                {
                    "type": "NORMAL",
                    "text": "【釋文】《夫復》音服，徐扶又反。《謵》音習。《不餽》其愧反。廣雅云：遺也。一音愧。元嘉本作愧。《而忘人》復者，溫復之謂也。謵，翫也。夫人翫習者，雖復小事，皆所至惜。今溫復人之所習，既得之矣，而不還歸以餽遺之，此至愚不獲人之所習者也。無復相為之情，故曰忘人。◎家世父曰：非譽，通作毀譽言。此言毀其陋也。外非譽，遺死生，忘己者也；復謵不餽，忘人者也。說文：讋，失氣言。謵，言〔謵〕讋（謵）（一）也。復謵，謂人語言慴伏以下我而我報之。鄭康成士虞禮注：饋，猶歸也，以物與神及人皆言饋。以物與人曰餽，以言語餉人亦曰餽。復謵不餽，忘貴賤也。忘人忘己，則同乎天和矣。釋文謂音習，翫也，誤。"
                },
                {
                    "type": "NORMAL",
                    "text": "【四】【注】無人之情，則自然為天人。"
                },
                {
                    "type": "NORMAL",
                    "text": "【疏】率其天道之性，忘於人道之情，因合於自然之理也。"
                },
                {
                    "type": "NORMAL",
                    "text": "【五】【注】彼形殘胥靡而猶同乎天和，況天和之自然乎！"
                },
                {
                    "type": "NORMAL",
                    "text": "【疏】同乎天和，忘於逆順，故恭敬之而不喜，侮慢之而不怒也。"
                },
                {
                    "type": "NORMAL",
                    "text": "【釋文】《侮之》亡甫反。"
                },
                {
                    "type": "NORMAL",
                    "text": "【六】【注】此故是無不能生有有不能為生之意也。"
                },
                {
                    "type": "NORMAL",
                    "text": "【疏】夫能出怒出為者，不為不怒者也，是以從不怒不為出。故知為本無為，怒本不怒，能體斯趣，故侮之而不怒也。"
                },
                {
                    "type": "NORMAL",
                    "text": "【七】【注】平氣則靜，理足順心則神功至，緣於不得已則所為皆當。故聖人以斯為道，豈求無為於恍惚之外哉！"
                },
                {
                    "type": "NORMAL",
                    "text": "【疏】緣，順也。夫欲靜攀援，必須調乎志氣，神功變化，莫先委順心靈；和混有為之中而欲當於理者，又須順於不得止。不得止者，感而後應，分內之事也。如斯之例，聖人所以用為正道也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）謵讋二字原誤倒，依說文改。"
                }
            ]
        }
    ]
}
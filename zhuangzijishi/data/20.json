{
    "name": "外篇秋水第十七",
    "type": "BODY",
    "paragraphs": [
        {
            "mainText": "莊子集釋卷六下",
            "commentary": []
        },
        {
            "mainText": "外篇秋水第十七【一】",
            "commentary": [
                {
                    "type": "NORMAL",
                    "text": "【一】【釋文】借物名篇"
                }
            ]
        },
        {
            "mainText": "秋水時至，百川灌河，涇流之大，兩涘渚崖之間，不辯牛馬【一】。於是焉河伯欣然自喜，以天下之美為盡在己【二】。順流而東行，至於北海，東面而視，不見水端，於是焉河伯始旋其面目，望洋向若而歎曰：「野語有之曰，『聞道百以為莫己若者』，我之謂也【三】。且夫我嘗聞少仲尼之聞而輕伯夷之義者，始吾弗信；今我睹子之難窮也，吾非至於子之門則殆矣，吾長見笑於大方之家【四】。」",
            "commentary": [
                {
                    "type": "NORMAL",
                    "text": "【一】【注】言其廣也。"
                },
                {
                    "type": "NORMAL",
                    "text": "【疏】河，孟津也。涇，通也。涘，岸也。涯，際也。渚，洲也，水中之可居曰洲也。大水生於春而旺於秋，素秋陰氣猛盛，多致霖雨，故秋時而水至也。既而凡百川谷，皆灌注黃河，通流盈滿，其水甚大，涯岸曠闊，洲渚迢遙，遂使隔水遠看，不辨牛之與馬也。"
                },
                {
                    "type": "NORMAL",
                    "text": "【釋文】《秋水》李云：水生於春，壯於秋。白虎通云：水，準也。《灌河》古亂反。《涇流》音經。司馬云：涇，通也。崔本作徑，云：直度曰徑。又云：字或作涇。《兩涘》音俟，涯也。《渚》司馬云：水中可居曰渚。釋名云：渚，遮也，體高，能遮水使從旁回也。《崖》字又作涯，亦作厓，並同。《不辯牛馬》辯，別也。言廣大，故望不分別也。"
                },
                {
                    "type": "NORMAL",
                    "text": "【二】【疏】河伯，河神也，姓馮，名夷，華陰潼堤鄉人，得水仙之道。河既曠大，故欣然懽喜，謂天下榮華盛美，盡在己身。"
                },
                {
                    "type": "NORMAL",
                    "text": "【釋文】《河伯》姓馮，名夷，一名冰夷，一名馮遲，已見大宗師篇。一云：姓呂，名公子，馮夷是公子之妻。◎慶藩案：〔文選〕枚乘七發注引許慎曰：馮遲，河伯也。釋文云：河伯，姓馮名夷，一名馮遲。遲夷二字，古通用也。淮南齊俗訓馮夷得道以潛大川，許注：馮夷，河伯也，華陰潼鄉隄首里人，服八石，得水仙。詩小雅四牡篇周道倭遲，韓詩作委夷。顏籀匡（俗）〔謬〕正（謬）〔俗〕云：古遲夷通，此其證。高注淮南原道篇：馮夷，或曰馮遲，古之得道能御陰陽者也。《為盡》津忍反。"
                },
                {
                    "type": "NORMAL",
                    "text": "【三】【疏】北海，今萊州是。望洋，不分明也，水日相映，故望洋也。若，海神也。河伯沿流東行，至於大海，聊復顧眄，不見水之端涯，方始迴旋面目，高視海若，仍慨然發歎，託之野語。而百是萬之一，誠未足以自多，遂（為）〔謂〕無如己者，即河伯之謂也。此乃鄙俚之談，未為通論耳。"
                },
                {
                    "type": "NORMAL",
                    "text": "【釋文】《北海》李云：東海之北是也。《面目盳》莫剛反，又音旁，又音望。本一作望。◎盧文弨曰：今本盳作望。《洋》音羊。司馬崔云：盳洋，猶望羊，仰視貌。《向若》向徐音嚮，許亮反。司馬云：若，海神。◎慶藩案釋文引司馬崔本作盳洋，云盳洋猶望羊，仰視貌。今案洋羊皆假借字，其正字當作陽。論衡骨相篇武王望陽，言望視太陽也。太陽在天，宜仰而觀，故訓為仰視。《聞道百》李云：萬分之一也。◎家世父曰：李軌云：聞道百，萬分之一也。今案聞字對下（聽）〔睹〕字為言。聞道雖多而不知其無窮也，以意度其然而自信其有進焉者，及（昧）〔睹〕（一）其無窮，乃始爽然自失也。百者，多詞也，李注非是。◎慶藩案百，古讀若搏，與若韻。漢書鄒陽傳鷙鳥絫百，與鶚韻。蔡邕獨斷蠟祝辭歲取千百，與宅壑作韻。"
                },
                {
                    "type": "NORMAL",
                    "text": "【四】【注】知其小而不能自大，則理分有素，跂尚之情無為乎其間。"
                },
                {
                    "type": "NORMAL",
                    "text": "【疏】方，猶道也。世人皆以仲尼刪定六經為多聞博識，伯夷讓國清廉，其義可重。復有通人達士，議論高談，以伯夷之義為輕，仲尼之聞為寡，即河伯嘗聞，竊未之信。今見大海之弘博，浩汗難窮，方覺昔之所聞，諒不虛矣。河伯向不至海若之門，於事大成危殆。既而所見狹劣，則長被（〈口虽〉）〔嗤〕笑於大道之家。"
                },
                {
                    "type": "NORMAL",
                    "text": "【釋文】《今我睹》舊音睹。案說文，睹今字，睹古字，睹，見也。崔本作今睹我，云：睹，示也。《大方之家》司馬云：大道也。《理分》扶問反，後同。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）兩睹字依下正文改。"
                }
            ]
        },
        {
            "mainText": "北海若曰：「井¨不可以語於海者，拘於虛（一）也；夏蟲不可以語於冰者，篤於時也；曲士不可以語於道者，束於教也【一】。今爾出於崖（二）涘，觀於大海，乃知爾醜，爾將可與語大理矣【二】。天下之水，莫大於海，萬川歸之，不知何時止而不盈；尾閭泄之，不知何時已而不虛；春秋不變，水旱不知。此其過江河之流，不可為量數。【三】而吾未嘗以此自多者，自以比形於（三）天地而受氣於陰陽，吾在〔於〕（四）天地之間，猶小石小木之在大山也，方存乎見少，又奚以自多【四】！計四海之在天地之間也，不似礨空之在大澤乎？計中國之在海內，不似稊米之在大倉乎？【五】號物之數謂之萬，人處一焉；人卒九州，穀食之所生，舟車之所通，人處一焉；此其比萬物也，不似豪末之在於馬體乎？【六】五帝之所連（五），三王之所爭，仁人之所憂，任士之所勞，盡此矣【七】。伯夷辭之以為名，仲尼語之以為博，此其自多也，不似爾向之自多於水乎【八】？」",
            "commentary": [
                {
                    "type": "NORMAL",
                    "text": "【一】【注】夫物之所生而安者，趣各有極。"
                },
                {
                    "type": "NORMAL",
                    "text": "【疏】海若知河伯之狹劣，舉三物以譬之。夫坎井之¨，聞大海無風而洪波百尺，必不肯信者，為拘於虛域也。夏生之蟲，至秋便死，聞玄冬之時，水結為冰，雨凝成霰，必不肯信者，心厚於夏時也。曲見之士，偏執之人，聞說虛通至道，絕聖棄智，大豪末而小泰山，壽殤子而夭彭祖，而必不信者，為束縛於名教故也。而河伯不至洪川，未逢海若，自矜為大，其義亦然。"
                },
                {
                    "type": "NORMAL",
                    "text": "【釋文】《以語》如字，下同。◎王引之曰：¨，本作魚，後人改之也。太平御覽時序部七、鱗介部七、蟲豸部一引此，並云井魚不可以語於海，則舊本作魚可知。且釋文於此句不出¨字，直至下文塪井之¨，始云¨本又作蛙，戶蝸反，引司馬注云，¨，水蟲，形似蝦蟇，則此句作魚不作¨明矣。若作¨，則戶蝸之音，水蟲之注，當先見於此，不應至下文始見也。再以二證明之：鴻烈原道篇，夫井魚不可與語大，拘於隘也，梁張綰文，井魚之不識巨海，夏蟲之不見冬冰，（水經贛水注云：聊記奇聞，以廣井魚之聽。）皆用莊子之文，則莊子之作井魚益明矣。井九三，井谷射鮒，鄭注曰：所生魚無大魚，但多鮒魚耳。（見劉逵吳都賦注。）困學紀聞（卷十）引御覽所載莊子曰，用意如井魚者，吾為鉤繳以投之，呂氏春秋諭大篇曰，井中之無大魚也，此皆井魚之證。後人以此篇有塪井¨之語，而荀子亦云坎井之¨不可與語東海之樂，（見正論篇。）遂改井魚為井¨，不知井自有魚，無煩改作¨也。自有此改，世遂動稱井¨夏蟲，不復知有井魚之喻矣。《於虛》音墟。本亦作墟。風俗通云：墟，虛也。崔云：拘於井中之空也。◎王念孫曰：崔注拘於虛曰，拘於井中之空也。案崔訓虛為空，非也。虛與墟同，故釋文云，虛本亦作墟。廣雅曰：墟，凥也。（凥古居字。）文選西征賦注引聲類曰：墟，故所居也。凡經傳言丘墟者，皆謂故所居之地。言井魚拘於所居，故不知海之大也。魚居於井，猶河伯居於涯涘之間，故下文曰，今爾出於涯涘，觀於大海，乃知爾醜也。《夏蟲》戶嫁反。◎慶藩案文選孫興公天台山賦注引司馬云：厚信其所見之時也。釋文闕。◎又案司馬訓篤為厚，成疏心厚於夏時，即用司馬義。其說迂曲難通。爾雅釋詁：篤，固也。論語泰伯篇篤信好學，謂信之固也。禮儒行篤行而不倦，謂行之固也。後漢延篤字叔堅，堅亦固也。凡鄙陋不達謂之固，夏蟲為時所蔽而不可語冰，故曰篤於時。篤字正與上下文拘束同義。《曲士》司馬云：鄉曲之士也。"
                },
                {
                    "type": "NORMAL",
                    "text": "【二】【注】以其知分，故可與言理也。"
                },
                {
                    "type": "NORMAL",
                    "text": "【疏】河伯駕水乘流，超於崖涘之表，適逢海若，仍於瀚海之中，詳觀大壑之無窮，方鄙小河之陋劣。既悟所居之有限，故可語大理之虛通也。"
                },
                {
                    "type": "NORMAL",
                    "text": "【三】【疏】尾閭者，泄海水之所也；在碧海之東，其處有石，闊四萬里，厚四萬里，居百川之下尾而為閭族，故曰尾閭。海水沃著即焦，亦名沃焦也。山海經云，羿射九日，落為沃焦。此言迂誕，今不詳載。春雨少而秋雨多，堯遭水而湯遭旱。故海之為物也，萬川歸之而不盈，沃焦瀉之而不虛，春秋不變其多少，水旱不知其增減。論其大也，遠過江（海）〔河〕（六）之流，優劣懸殊，豈可語其量數也！"
                },
                {
                    "type": "NORMAL",
                    "text": "【釋文】《尾閭》崔云：海東川名。司馬云：泄海水出外者也。《泄之》息列反，又與世反。◎慶藩案文選嵇叔夜養生論注引司馬云：尾閭，水之從海外出者也，一名沃焦，在東大海之中。尾者，在百川之下，故稱尾。閭者，聚也，水聚族之處，故稱閭也。在扶桑之東，有一石，方圓四萬里，厚四萬里，海水注者無不燋盡，故曰沃燋。較釋文所引加詳。《量數》音亮。注及下同。"
                },
                {
                    "type": "NORMAL",
                    "text": "【四】【注】窮百川之量而縣於河，河縣於海，海縣於天地，則各有量也。此發辭氣者，有似乎觀大可以明小，尋其意則不然。夫世之所患者，不夷也，故體大者（快）〔怏〕（七）然謂小者為無餘，質小者塊然謂大者為至足，是以上下夸跂，俯仰自失，此乃生民之所惑也。惑者求正，正之者莫若先極其差而因其所謂。所謂大者至足也，故秋毫無以累乎天地矣；所謂小者無餘也，故天地無以過乎秋毫矣；然後惑者有由而反，各知其極，物安其分，逍遙者用其本步而遊乎自得之場矣。此莊子之所以發德音也。若如惑者之說，轉以小大相傾，則相傾者無窮矣。若夫睹大而不安其小，視少而自以為多，將奔馳於勝負之竟而助天民之矜夸，豈達乎莊生之旨哉！"
                },
                {
                    "type": "NORMAL",
                    "text": "【疏】存，在也。奚，何也。夫覆載萬物，莫大於天地；布氣生化，莫大於陰陽也。是以海若比形於天地，則無等級以寄，言受氣於陰陽，則是陰陽象之一物也。故託諸物以為譬，猶小木小石之在太山乎，而海若於天理在乎寡少，物各有量，亦何足以自多！"
                },
                {
                    "type": "NORMAL",
                    "text": "【釋文】《而縣》音玄。下同。《怏然》於亮反，又於良反。《之竟》音境。"
                },
                {
                    "type": "NORMAL",
                    "text": "【五】【疏】礨空，蟻穴也。稊，草似稗而米甚細少也。中國，九州也。夫四海在天地之間，九州居四海之內，豈不似蟻孔之居大澤，稊米之在大倉乎，言其大小優劣有如此之懸也。"
                },
                {
                    "type": "NORMAL",
                    "text": "【釋文】《礨》力罪反，向同，崔音壘，李力對反。《空》音孔。壘孔，xiao穴也。李云：小封也。一云：蟻冢也。◎家世父曰：釋文引崔云，礨空xiao穴也。李軌云，小封也。一云蟻塚。今案礨空自具兩義，言高下之勢也。礨者，突然而高；空者，窪然而下。大澤之中，或墳起，或洿深，高下起伏，自然之勢常相因也，故謂之礨空。司馬相如上林賦丘墟掘礨，亦同此義。言丘墟之勢，或掘而成穴，或壘而成垤也。《稊米》徒兮反。司馬云：稊米，小米也。李云：稊草也。案郭注爾雅，稊似稗，稗音蒲賣反。《大倉》音泰。"
                },
                {
                    "type": "NORMAL",
                    "text": "【六】【注】小大之辨，各有階級，不可相跂。"
                },
                {
                    "type": "NORMAL",
                    "text": "【疏】號，名號也。卒，眾也。夫物之數不止於萬，而世間語便，多稱萬物，人是萬數之一物也。中國九州，人眾聚集，百穀所生，舟車來往，在其萬數，亦處一焉。然以人比之萬物，九州方之宇宙，亦無異乎一豪之在馬體，曾何足以介懷也！"
                },
                {
                    "type": "NORMAL",
                    "text": "【釋文】《人卒》尊忽反。司馬云：眾也。崔子恤反，云：盡也。◎家世父曰：釋文引司馬云，卒，眾也，崔云，盡也。案人卒九州，言極九州之人數。卒者，盡詞也。九州之大，人數之繁，其在天之中，要亦萬物之一而已。崔說是。◎俞樾曰：人卒二字，未詳何義。司馬訓卒為眾，崔訓卒為盡，皆不可通。且下云人處一焉，則此不當以人言。人卒疑大率二字之誤。人間世篇，率然拊之，釋文曰，率或作卒。是率卒形似易誤之證。率誤為卒，因改大為人以合之。據至樂篇人卒聞之，盜跖篇人卒未有不興名就利者，是人卒之文，本書所有，然施之於此，不可通矣。大率者，總計之辭。上云計四海之在天地之間也，又云計中國之在海內，計與大率，其義正同。"
                },
                {
                    "type": "NORMAL",
                    "text": "【七】【注】不出乎一域。"
                },
                {
                    "type": "NORMAL",
                    "text": "【疏】五帝連接而揖讓，三王興師而爭奪，仁人殷憂於社稷，任士劬勞於職務，四者雖事業不同，俱理盡於毫末也。"
                },
                {
                    "type": "NORMAL",
                    "text": "【釋文】《五常之所連》司馬云：謂連續仁義也。崔云：連，續也。本亦作五帝。◎盧文弨曰：今本作五帝。◎家世父曰：江南古（莊）〔藏〕本連作運，似從運為妥。《所爭》側耕反。《任士之所勞》李云：任，能也。勞，服也。"
                },
                {
                    "type": "NORMAL",
                    "text": "【八】【注】物有定域，雖至知不能出焉。故起大小之差，將以申明至理之無辯也。"
                },
                {
                    "type": "NORMAL",
                    "text": "【疏】伯夷讓五等以成名，仲尼論六經以為博，用斯輕物，持此自多，亦何異乎向之河伯自多於水！此通合前喻，並釋前事少仲尼〔之〕（八）聞輕伯夷之義也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）趙諫議本作墟。"
                },
                {
                    "type": "SMALL",
                    "text": "（二）趙本作涯。"
                },
                {
                    "type": "SMALL",
                    "text": "（三）趙本無於字。"
                },
                {
                    "type": "SMALL",
                    "text": "（四）於字依世德堂本補。"
                },
                {
                    "type": "SMALL",
                    "text": "（五）闕誤引江南古藏本連作運。"
                },
                {
                    "type": "SMALL",
                    "text": "（六）河字依正文改。"
                },
                {
                    "type": "SMALL",
                    "text": "（七）怏字依釋文及世德堂本改。"
                },
                {
                    "type": "SMALL",
                    "text": "（八）之字依正文補。"
                }
            ]
        },
        {
            "mainText": "河伯曰：「然則吾大天地而小（毫）〔豪〕末，可乎【一】？」",
            "commentary": [
                {
                    "type": "NORMAL",
                    "text": "【一】【疏】夫形之大者，無過天地，質之小者，莫先毫末；故舉大舉小，以明稟分有差。河伯呈己所知，詢於海若。又解：若以自足為大，吾可大於兩儀；若以無餘為小，吾可小於毫末。河伯既其領悟，故物我均齊，所以述己解心，詢其可不也。"
                }
            ]
        },
        {
            "mainText": "北海若曰：「否。夫物，量無窮【一】，時無止【二】，分無常【三】，終始無故【四】。是故大知觀於遠近，故小而不寡【五】，大而不多【六】，知量無窮【七】；證曏今故【八】，故遙而不悶，【九】掇而不跂【一○】，知時無止【一一】；察乎盈虛，故得而不喜，失而不憂【一二】，知分之無常也【一三】；明乎坦塗【一四】，故生而不說，死而不禍【一五】，知終始之不可故也【一六】。計人之所知，不若其所不知【一七】；其生之時，不若未生之時【一八】；以其至小求窮其至大之域，是故迷亂而不能自得也【一九】。由此觀之，又何以知（毫）〔豪〕（一）末之足以定至細之倪！又何以知天地之足以窮至大之域【二○】！」",
            "commentary": [
                {
                    "type": "NORMAL",
                    "text": "【一】【注】物物各有量。"
                },
                {
                    "type": "NORMAL",
                    "text": "【疏】既領所疑，答曰不可。夫物之器量，稟分不同，隨其所受，各得稱適，而千差萬別，品類無窮，稱適之處，無大無小，豈得率其所知，抑以為定！"
                },
                {
                    "type": "NORMAL",
                    "text": "【二】【注】死與生皆時行。"
                },
                {
                    "type": "NORMAL",
                    "text": "【疏】新新不住。"
                },
                {
                    "type": "NORMAL",
                    "text": "【三】【注】得與失皆分。"
                },
                {
                    "type": "NORMAL",
                    "text": "【疏】所稟分命，隨時變易。"
                },
                {
                    "type": "NORMAL",
                    "text": "【四】【注】日新也。"
                },
                {
                    "type": "NORMAL",
                    "text": "【疏】雖復終而復始，而未嘗不新。"
                },
                {
                    "type": "NORMAL",
                    "text": "【五】【注】各自足也。"
                },
                {
                    "type": "NORMAL",
                    "text": "【疏】此下釋量無窮也。以大聖之知，視於遠理，察於近事，故毫末雖小，當體自足，無所寡少也。"
                },
                {
                    "type": "NORMAL",
                    "text": "【六】【注】亦無餘也。"
                },
                {
                    "type": "NORMAL",
                    "text": "【疏】天地雖大，當（離）〔體〕（二）無餘，故未足以自多也。不多則無夸，不寡則息企也。"
                },
                {
                    "type": "NORMAL",
                    "text": "【七】【注】攬而觀之，知遠近大小之物各有量。"
                },
                {
                    "type": "NORMAL",
                    "text": "【疏】以大人之知，知於物之器量，大小雖異，各稱其情，升降不同，故無窮也。此結前物量無窮也。"
                },
                {
                    "type": "NORMAL",
                    "text": "【八】【注】曏，明也。今故，猶古今。"
                },
                {
                    "type": "NORMAL",
                    "text": "【疏】此下釋時無止義也。曏，明也。既知小大非小大，則證明古今無古今也。"
                },
                {
                    "type": "NORMAL",
                    "text": "【釋文】《證曏》許亮反。崔云：往也。向郭云：明也。又虛丈反。"
                },
                {
                    "type": "NORMAL",
                    "text": "【九】【注】遙，長也。"
                },
                {
                    "type": "NORMAL",
                    "text": "【一○】【注】掇，猶短也。"
                },
                {
                    "type": "NORMAL",
                    "text": "【疏】遙，長也。掇，短也。既知古今無古今，則知壽夭無壽夭。是故年命延長，終不厭生而悒悶；稟齡夭促，亦不欣企於遐壽；隨變任化，未始非吾。"
                },
                {
                    "type": "NORMAL",
                    "text": "【釋文】《掇》專劣反。郭云：短也。《而不跂》如字。一本作企。下注亦然。◎家世父曰：郭象注，遙，長也，掇，猶短也。說文：掇，拾取也。易疏：患至掇也，若手拾掇物然，言近而可掇取也。悶，如老子其政悶悶，不詳明。跂者，所以行也。淮南子原道訓跂行喙息，馬蹄篇蹩躠為仁，踶跂為義，謂煩勞也。知時無止，順謂行之而已。故者非遙，無漠視也；今者非近，無強致也。郭象注未愜。"
                },
                {
                    "type": "NORMAL",
                    "text": "【一一】【注】證明古今，知變化之不止於死生也，故不以長而悒悶，短故為跂也。"
                },
                {
                    "type": "NORMAL",
                    "text": "【疏】此結前時無止義也。"
                },
                {
                    "type": "NORMAL",
                    "text": "【一二】【疏】此下釋分無常義也。夫天道既有盈虛，人事寧無得喪！是以視乎盈虛之變，達乎得喪之理，故儻然而得，時也，不足為欣；偶爾而失，命也，不足為戚也。"
                },
                {
                    "type": "NORMAL",
                    "text": "【一三】【注】察其一盈一虛，則知分之不常於得也，故能忘其憂喜。"
                },
                {
                    "type": "NORMAL",
                    "text": "【疏】此結前分無常義也。"
                },
                {
                    "type": "NORMAL",
                    "text": "【一四】【注】死生者，日新之正道也。"
                },
                {
                    "type": "NORMAL",
                    "text": "【疏】此下釋終始無故義也。坦，平也。塗，道也。不以死為死，不以生為生，死生無隔故。明乎坦然平等之大道者如此。"
                },
                {
                    "type": "NORMAL",
                    "text": "【釋文】《坦》吐但反。"
                },
                {
                    "type": "NORMAL",
                    "text": "【一五】【疏】夫明乎坦然之道者，〔其〕（三）生也不足以為欣悅，其死也不足以為禍敗。達死生之不二，何憂樂之可論乎！"
                },
                {
                    "type": "NORMAL",
                    "text": "【釋文】《不說》音悅。"
                },
                {
                    "type": "NORMAL",
                    "text": "【一六】【注】明終始之日新也，則知故之不可執而留矣，是以涉新而不愕，舍故而不驚，死生之化若一。"
                },
                {
                    "type": "NORMAL",
                    "text": "【疏】此結前終始無故義。"
                },
                {
                    "type": "NORMAL",
                    "text": "【釋文】《不愕》五各反。《舍故》音捨。"
                },
                {
                    "type": "NORMAL",
                    "text": "【一七】【注】所知各有限也。"
                },
                {
                    "type": "NORMAL",
                    "text": "【疏】強知者乖真，不知者會道。以此計之，當故不如也。"
                },
                {
                    "type": "NORMAL",
                    "text": "【一八】【注】生時各有年也。"
                },
                {
                    "type": "NORMAL",
                    "text": "【疏】未生之時，無喜所以無憂；既生之後，有愛所以有憎。"
                },
                {
                    "type": "NORMAL",
                    "text": "【一九】【注】莫若安於所受之分而已。"
                },
                {
                    "type": "NORMAL",
                    "text": "【疏】至小，智也；至大，境也。夫以有限之小智，求無窮之大境，而無窮之境未周，有限之智已喪，是故終身迷亂，返本無由，喪己企物而不自得也。"
                },
                {
                    "type": "NORMAL",
                    "text": "【二○】【注】以小求大，理終不得，各安其分，則大小俱足矣。若毫末不求天地之功，則周身之餘，皆為棄物；天地不見大於秋毫，則顧其形象，裁自足耳；將何以知細之定細，大之定大也！"
                },
                {
                    "type": "NORMAL",
                    "text": "【疏】夫物之稟分，各自不同，大小雖殊而咸得稱適。若以小企大，則迷亂失性，各安其分，則逍遙一也。故毫末雖小，性足可以稱大；二儀雖大，無餘可以稱小。由此視之，至小之倪，何必定在於毫末！至大之域，豈獨理窮於天地！"
                },
                {
                    "type": "NORMAL",
                    "text": "【釋文】《之倪》五厓反，徐音詣。郭五米反。下同。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）豪字依世德堂本改。"
                },
                {
                    "type": "SMALL",
                    "text": "（二）體字依上疏文改。"
                },
                {
                    "type": "SMALL",
                    "text": "（三）其字依下句補。"
                }
            ]
        },
        {
            "mainText": "河伯曰：「世之議者皆曰：『至精無形，至大不可圍。』是信情乎【一】？」",
            "commentary": [
                {
                    "type": "NORMAL",
                    "text": "【一】【疏】信，實也。世俗議論，未辯是非，僉言至精細者無復形質，至廣大者不可圍繞。未知此理情智虛實。河伯未達，故有此疑也。"
                }
            ]
        },
        {
            "mainText": "北海若曰：「夫自細視大者不盡，自大視細者不明【一】。夫精，小之微也；垺，大之殷也；故異便（一）【二】。此勢之有也【三】。夫精粗者，期於有形者也【四】；無形者，數之所不能分也；不可圍者，數之所不能窮也【五】，可以言論者，物之粗也；可以意致者，物之精也；言之所不能論，意之所不能察致者，不期精粗焉【六】。",
            "commentary": [
                {
                    "type": "NORMAL",
                    "text": "【一】【注】目之所見有常極，不能無窮也，故於大則有所不盡，於細則有所不明，直是目之所不逮耳。精與大皆非無也，庸詎知無形而不可圍者哉！"
                },
                {
                    "type": "NORMAL",
                    "text": "【疏】夫以細小之形視於曠大之物者，必不盡其弘遠，故謂之不可圍。又以曠大之物觀於細小之形者，必不曉了分明，故謂之無形質。此並未出於有境，豈是至無之義哉！"
                },
                {
                    "type": "NORMAL",
                    "text": "【二】【注】大小異，故所便不得同。"
                },
                {
                    "type": "NORMAL",
                    "text": "【疏】精，微小也。垺，殷大也。欲明小中之小，大中之大，稟氣雖異，並不離有（中）〔形〕（二），天機自張，各有便宜也。"
                },
                {
                    "type": "NORMAL",
                    "text": "【釋文】《垺》李普回反。徐音孚，謂盛也。郭芳尤反，崔音裒。《之殷》殷，眾也。◎慶藩案殷，大也，故疏云大中之大，不當訓眾。《異便》婢面反。徐扶面反。注皆同。"
                },
                {
                    "type": "NORMAL",
                    "text": "【三】【注】若無形而不可圍，則無此異便之勢也。"
                },
                {
                    "type": "NORMAL",
                    "text": "【疏】大小既異，宜便亦殊，故知此勢未超於有之也。"
                },
                {
                    "type": "NORMAL",
                    "text": "【四】【注】有精粗矣，故不得無形。"
                },
                {
                    "type": "NORMAL",
                    "text": "【疏】夫言及精粗者，必期限於形名之域，而未能超於言象之表也。"
                },
                {
                    "type": "NORMAL",
                    "text": "【釋文】《精粗》七胡反。下同。"
                },
                {
                    "type": "NORMAL",
                    "text": "【五】【疏】無形不可圍者，道也。至道深玄，絕於心色，故不可以名數分別，亦不可以數量窮盡。"
                },
                {
                    "type": "NORMAL",
                    "text": "【釋文】《能分》如字。"
                },
                {
                    "type": "NORMAL",
                    "text": "【六】【注】唯無而已，何精粗之有哉！夫言意者有也，而所言所意者無也，故求之於言意之表，而入乎無言無意之域，而後至焉。"
                },
                {
                    "type": "NORMAL",
                    "text": "【疏】夫可以言辨論說者，有物之粗法也；可以心意致得者，有物之精細也；而神口所不能言，聖心〔所〕（三）不能察者，妙理也。必求之於言意之表，豈期必於精粗之間哉！"
                },
                {
                    "type": "NORMAL",
                    "text": "【釋文】《不能論》本或作諭。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引張君房本便下有耳字。"
                },
                {
                    "type": "SMALL",
                    "text": "（二）形字依下正文期於有形句改。"
                },
                {
                    "type": "SMALL",
                    "text": "（三）所字依上句補。"
                }
            ]
        },
        {
            "mainText": "是故大人之行，不出乎害人（一）【一】，不多仁恩【二】；動不為利【三】，不賤門隸【四】；貨財弗爭【五】，不多辭讓【六】；事焉不借人【七】，不多食乎力【八】，不賤貪污【九】；行殊乎俗【一○】，不多辟異【一一】；為在從眾【一二】，不賤佞諂【一三】；世之爵祿不足以為勸，戮恥不足以為辱【一四】；知是非之不可為分，細大之不可為倪【一五】。聞曰：『道人不聞【一六】，至德不得【一七】，大人無己【一八】。』約分之至也【一九】。」",
            "commentary": [
                {
                    "type": "NORMAL",
                    "text": "【一】【注】大人者，無意而任天行也。舉足而投諸吉地，豈出害人之塗哉！"
                },
                {
                    "type": "NORMAL",
                    "text": "【疏】夫大人應物，譬彼天行，運而無心，故投諸吉地，出言利物，終不害人也。"
                },
                {
                    "type": "NORMAL",
                    "text": "【二】【注】無害而不自多其恩。"
                },
                {
                    "type": "NORMAL",
                    "text": "【疏】慈澤類乎春陽，而不多遍行恩惠也。"
                },
                {
                    "type": "NORMAL",
                    "text": "【三】【注】應理而動，而理自無害。"
                },
                {
                    "type": "NORMAL",
                    "text": "【疏】應機而動，不域心以利物。"
                },
                {
                    "type": "NORMAL",
                    "text": "【釋文】《為利》于偽反。"
                },
                {
                    "type": "NORMAL",
                    "text": "【四】【注】任其所能而位當於斯耳，非由賤之故措之斯職。"
                },
                {
                    "type": "NORMAL",
                    "text": "【疏】混榮辱，一窮通，故守門僕隸，不以為賤也。"
                },
                {
                    "type": "NORMAL",
                    "text": "【釋文】《故措》七故反。"
                },
                {
                    "type": "NORMAL",
                    "text": "【五】【注】各使分定。"
                },
                {
                    "type": "NORMAL",
                    "text": "【疏】寡欲知足，守分不貪，故於彼貨財，曾無爭競也。"
                },
                {
                    "type": "NORMAL",
                    "text": "【六】【注】適中而已。"
                },
                {
                    "type": "NORMAL",
                    "text": "【疏】率性謙和，用捨隨物，終不矯情，飾辭多讓。"
                },
                {
                    "type": "NORMAL",
                    "text": "【七】【注】各使自任。"
                },
                {
                    "type": "NORMAL",
                    "text": "【疏】愚智率性，工拙襲情，終不假借於人，分外求務。"
                },
                {
                    "type": "NORMAL",
                    "text": "【八】【注】足而已。"
                },
                {
                    "type": "NORMAL",
                    "text": "【疏】食於分內，充足而已，不多貪求，疲勞心力。"
                },
                {
                    "type": "NORMAL",
                    "text": "【九】【注】理自無欲。"
                },
                {
                    "type": "NORMAL",
                    "text": "【疏】體達玄道，故無情Q欲Y，非關苟貴清廉，賤於貪污。"
                },
                {
                    "type": "NORMAL",
                    "text": "【一○】【注】己獨無可無不可，所以與俗殊。"
                },
                {
                    "type": "NORMAL",
                    "text": "【疏】和光同塵，無可不可，而在染不染，故行殊乎俗也。"
                },
                {
                    "type": "NORMAL",
                    "text": "【釋文】《行殊》下孟反。下堯桀之行同。"
                },
                {
                    "type": "NORMAL",
                    "text": "【一一】【注】任理而自殊也（二）。"
                },
                {
                    "type": "NORMAL",
                    "text": "【疏】居正體道，故不多邪辟，而大順群生，故曾無乖異也。"
                },
                {
                    "type": "NORMAL",
                    "text": "【釋文】《辟異》匹亦反。"
                },
                {
                    "type": "NORMAL",
                    "text": "【一二】【注】從眾之所為也。"
                },
                {
                    "type": "NORMAL",
                    "text": "【疏】至人無心，未曾專己，故凡厥施為，務在從眾也。"
                },
                {
                    "type": "NORMAL",
                    "text": "【一三】【注】自然正直。"
                },
                {
                    "type": "NORMAL",
                    "text": "【疏】素性忠貞，不履左道，非鄙賤佞諂而後正直也。◎家世父曰：大人之行凡五事：本不害人，非為仁也；無貴賤貨利之在其心，何有辭讓也；不導人以為利，何有貪污也；行自殊俗，非為異也；順從乎眾，非為諂也。事焉不借人，如許行之云並耕而治，饔飱而食；不多食乎力，如老子之云我無事而民自富，我無（顧）〔為〕（三）而民自樸；彼貪污者自止，而無事乎賤之矣。郭象注未能分明。"
                },
                {
                    "type": "NORMAL",
                    "text": "【一四】【注】外事不接（四）於心。"
                },
                {
                    "type": "NORMAL",
                    "text": "【疏】夫高官重祿，世以為榮；刑戮黜落，世以為恥。既而體榮枯之非我，達通塞之有時，寄來不足以勸勵，寄去不足以羞辱也。◎家世父曰：世之爵祿不足以為勸，戮恥不足以為辱，承上，言無為而民自化。仁讓無所施，貪諂無所庸，又何以爵祿戮恥為也！郭象云外事不棲於心，誤。"
                },
                {
                    "type": "NORMAL",
                    "text": "【一五】【注】故玄同也。"
                },
                {
                    "type": "NORMAL",
                    "text": "【疏】各執是非，故是非不可為定分；互為大小，故細大何得有倪限；即天地毫末之謂乎！"
                },
                {
                    "type": "NORMAL",
                    "text": "【一六】【注】任物而物性自通，則功名歸物矣，故不聞。"
                },
                {
                    "type": "NORMAL",
                    "text": "【疏】夫體道聖人，和光韜晦，推功於物，無功名之可聞。寓諸他人，故稱聞曰。"
                },
                {
                    "type": "NORMAL",
                    "text": "【一七】【注】得者，生於失也；物各無失，則得名去也。"
                },
                {
                    "type": "NORMAL",
                    "text": "【疏】得者，不喪之名也。而造極之人，均於得喪，既無所喪，亦無所得。故老經云，上德不德。"
                },
                {
                    "type": "NORMAL",
                    "text": "【一八】【注】任物而已。"
                },
                {
                    "type": "NORMAL",
                    "text": "【疏】大聖之人，有感斯應，方圓任物，故無己也。"
                },
                {
                    "type": "NORMAL",
                    "text": "【釋文】《無己》音紀。"
                },
                {
                    "type": "NORMAL",
                    "text": "【一九】【注】約之以至其分，故冥也，夫唯極乎無形而不可圍者為然。"
                },
                {
                    "type": "NORMAL",
                    "text": "【疏】約，依也。分，限也。夫大人利物，抑乃多塗，要切而言，莫先依分。若視目所見，聽耳所聞，知止所知，而限於分內者，斯德之至者也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引張君房本人下有之塗也三字。"
                },
                {
                    "type": "SMALL",
                    "text": "（二）趙諫議本無而字也字。"
                },
                {
                    "type": "SMALL",
                    "text": "（三）為字依老子原文改。"
                },
                {
                    "type": "SMALL",
                    "text": "（四）世德堂本作棲，趙本無此句。"
                }
            ]
        },
        {
            "mainText": "河伯曰：「若物之外，若物之內，惡至而倪貴賤？惡至而倪小大【一】？」",
            "commentary": [
                {
                    "type": "NORMAL",
                    "text": "【一】【疏】若物之外，若物之內，謂物性分之內外也。惡，何也。言貴賤之分，小大之倪，為在物性之中，為在性分之外，至何處所而有此耶？河伯未達其源，故致斯請也。"
                },
                {
                    "type": "NORMAL",
                    "text": "【釋文】《惡至》音烏。下同。"
                }
            ]
        },
        {
            "mainText": "北海若曰：「以道觀之，物無貴賤【一】；以物觀之，自貴而相賤【二】；以俗觀之，貴賤不在己【三】。以差觀之，因其所大而大之，則萬物莫不大；因其所小而小之，則萬物莫不小；知天地之為稊米也，知（毫）〔豪〕末之為丘山也，則差數睹矣【四】。以功觀之，因其所有而有之，則萬物莫不有；因其所無而無之，則萬物莫不無；知東西之相反而不可以相無，則功分定矣【五】。以趣觀之，因其所然而然之，則萬物莫不然；因其所非而非之，則萬物莫不非；知堯桀之自然而相非，則趣操睹矣【六】。",
            "commentary": [
                {
                    "type": "NORMAL",
                    "text": "【一】【注】各自足也。"
                },
                {
                    "type": "NORMAL",
                    "text": "【疏】道者，虛通之妙理；物者，質礙之麤事。而以麤視妙，故有大小，以妙觀麤，故無貴賤。"
                },
                {
                    "type": "NORMAL",
                    "text": "【二】【注】此區區者，乃道之所錯綜而齊之（一）也。"
                },
                {
                    "type": "NORMAL",
                    "text": "【疏】夫物情倒置，迷惑是非，皆欲貴己而賤他，他亦自貴而賤彼，彼此懷惑，故言相也。"
                },
                {
                    "type": "NORMAL",
                    "text": "【三】【注】斯所謂倒置也。"
                },
                {
                    "type": "NORMAL",
                    "text": "【疏】夫榮華戮恥，事出儻來，而流俗之徒，妄生欣戚。是以寄來為貴，得之所以為寵；寄去為賤，失之所以為辱；斯乃寵辱由乎外物，豈貴賤在乎己哉！"
                },
                {
                    "type": "NORMAL",
                    "text": "【四】【注】所大者，足也；所小者，無餘也。故因其性足以名大，則毫末丘山不得異其名；因其無餘以稱小，則天地稊米無所殊其稱。若夫觀差而不由斯道，則差數相加，幾微相傾，不可勝察也。"
                },
                {
                    "type": "NORMAL",
                    "text": "【疏】差，別也。夫以自足為大，則毫末之與丘山，均其大矣；以無餘為小，則天地之與稊米，均其小矣。是以因毫末〔以〕（二）為大，則萬物莫不大矣；因天地以為小，則萬物莫不小矣。故雖千差萬際，數量不同，而以此觀之，則理可見。◎家世父曰：道者，通乎人我者也；物者，心有所據以衡人者也；俗者，徇俗為貴賤者也；差者，萬物之等差也；功者，人我兩須之事功也；趣者，一心之旨趣也。繁然殽亂，而持之皆有道，故言之皆有本。貴賤大小，辨爭反復，而天下紛然多故也。"
                },
                {
                    "type": "NORMAL",
                    "text": "【釋文】《其稱》尺證反。《可勝》音升。"
                },
                {
                    "type": "NORMAL",
                    "text": "【五】【注】天下莫不相與為彼我，而彼我皆欲自為，斯東西之相反也。然彼我相與為唇齒，唇齒者未嘗相為，而唇亡則齒寒。故彼之自為，濟我之功弘矣，斯相反而不可以相無者也。故因其自為而無其功，則天下之功莫不皆無矣；因其不可相無而有其功，則天下之功莫不皆有矣。若乃忘其自為之功而思夫相為之惠，惠之愈勤而偽薄滋甚，天下失業而情性瀾漫矣，故其功分無時可定也。"
                },
                {
                    "type": "NORMAL",
                    "text": "【疏】夫東西異方，其義相反也，而非東無以立西，斯不可以相無者也。若近取諸身者，眼見耳聽，手捉腳行，五藏六腑，四肢百體，各有功能，咸稟定分，豈眼為耳視而腳為手行哉？相為之功，於斯滅矣。此是因其所無而無之，則萬物莫不無也。然足不行則四肢為之委頓，目不視則百體為之否塞，而所司各用，無心相為，濟彼之功，自然成矣，斯因其所有而有之，則萬物莫不有也。以此觀之，則功用有矣，分各定矣。若乃忘其自為之功而思夫相為之惠，則彼我失性而是非殽亂也，豈莊生之意哉！"
                },
                {
                    "type": "NORMAL",
                    "text": "【釋文】《自為》于偽反。注內自為相為皆同。餘如字。"
                },
                {
                    "type": "NORMAL",
                    "text": "【六】【注】物皆自然，故無不然；物皆相非，故無不非。無不非，則無然矣；無不然，則無非矣。無然無非者，堯也；有然有非者，桀也。然此二君，各受天素，不能相為，故因堯桀以觀天下之趣操，其不能相為也可見矣。"
                },
                {
                    "type": "NORMAL",
                    "text": "【疏】然，猶是也。夫物皆自是，故無不是；物皆相非，故無不非。無不非，則天下無是矣；無不是，則天下無非矣。故以物情趣而觀之，因其自是，則萬物莫不是；因其相非，則萬物莫不非矣。夫天下之極相反者，堯桀也，故舉堯桀之二君以明是非之兩義。故堯以無為為是，有欲為非；桀以無為為非，有欲為是；故曰知堯桀之自然相非。因此而言，則天下萬物情趣志操，可以見之矣。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）世德堂本之下有者字。"
                },
                {
                    "type": "SMALL",
                    "text": "（二）以字依下句補。"
                }
            ]
        },
        {
            "mainText": "昔者堯舜讓而帝，之噲讓而絕【一】；湯武爭而王，白公爭而滅【二】。由此觀之，爭讓之禮，堯桀之行，貴賤有時，未可以為常也【三】。梁麗可以衝城，而不可以窒穴，言殊器也【四】；騏驥驊騮，一日而馳千里，捕鼠不如狸狌，言殊技也【五】；鴟鵂夜撮蚤，察毫末，晝出瞋目而不見丘山，言殊性也【六】。故曰，蓋師是而無非，師治而無亂乎？是未明天地之理，萬物之情者也【七】。是猶師天而無地，師陰而無陽，其不可行明矣【八】。然且語而不舍，非愚則誣也【九】。帝王殊禪，三代殊繼。差其時，逆其俗者，謂之篡（一）夫【一○】；當其時，順其俗者，謂之義〔之〕（二）徒【一一】。默默乎河伯！女惡知貴賤之門，小大之家【一二】！」",
            "commentary": [
                {
                    "type": "NORMAL",
                    "text": "【一】【疏】夫帝王異代，爭讓異時。既而堯知天命有歸，故禪於舜；舜知曆祚將改，又讓於禹。唐虞是五帝之數，故曰讓而帝也。（子）之，燕相子之也。噲，燕王名也。子之，即蘇秦之女婿也。秦弟蘇代，從齊使燕，以堯讓許由故事說燕王噲，令讓位與子之，子之遂受。國人恨其受讓，皆不服子之，三年國亂。齊宣王用蘇代計，興兵伐燕，於是殺燕王噲於郊，斬子之於朝，以絕燕國。豈非效堯舜之陳跡而禍至於此乎！"
                },
                {
                    "type": "NORMAL",
                    "text": "【釋文】《之噲》音快，又古邁反，又古會反。之者，燕相子之也。噲，燕王名也。司馬云：燕王噲拙於謀，用蘇代之說，效堯舜讓位與子之，三年而國亂。"
                },
                {
                    "type": "NORMAL",
                    "text": "【二】【注】夫順天應人而受天下者，其跡則爭讓之跡也。尋其跡者，失其所以跡矣，故絕滅也。"
                },
                {
                    "type": "NORMAL",
                    "text": "【疏】殷湯伐桀，周武克紂，此之二君，皆受天命，故致六合清泰，萬國來朝，是以時繼三王，故云爭而王也。而時須干戈，應以湯武，時須揖讓，應以堯舜。故千變萬化，接物隨時，讓爭之跡，不可執留也。白公名勝，楚平王之孫，太子建之子也。平王用費無忌之言，納秦女而疏太子，太子奔鄭，娶鄭女而生勝。太傅伍奢被殺，子胥奔吳，勝從奔吳，與胥耕於野。楚令尹子西迎勝歸國，封於白邑，僭號稱公。勝以鄭人殺父，請兵報讎，頻請不允，遂起兵反，楚遣葉公子高伐而滅之，故曰白公爭而滅。"
                },
                {
                    "type": "NORMAL",
                    "text": "【釋文】《而王》往況反。《白公》名勝，楚平王之孫，白縣尹，僭稱公，作亂而死。事見左傳哀公十六年。"
                },
                {
                    "type": "NORMAL",
                    "text": "【三】【疏】爭讓，文武也。堯桀，是非也。若經緯天地，則賤武而貴文；若克定禍亂，則賤文而貴武。是以文武之道，貴賤有時，而是非之行，亦用舍何定！故爭讓之禮，於堯舜湯武之時則貴，於之噲白公之時則賤，不可常也。"
                },
                {
                    "type": "NORMAL",
                    "text": "【四】【疏】梁，屋梁也。麗，屋棟也。衝，擊也。窒，塞也。言梁棟大，可用作攻擊城隍，不可用塞於鼠穴，言其器用大小不同也。"
                },
                {
                    "type": "NORMAL",
                    "text": "【釋文】《梁麗》司馬李音禮，一音如字。司馬云：梁麗，小船也。崔云：屋棟也。◎慶藩案初學記二十五引司馬云：麗，小船也。與釋文小異。◎俞樾曰：司馬云，梁麗小船也，崔云屋棟也。然小船與屋棟，皆非所以衝城。詩皇矣篇與爾臨衝，毛傳曰：臨，臨車也，衝，衝車也。正義曰：兵書有作臨車衝車之法，墨子有備衝之篇，知臨衝俱是車也。然則此云可以衝城，其為是車明矣。徐無鬼篇君亦必無陳鶴列於麗譙之間，郭注曰：麗譙，高樓也。司馬曰：麗譙，樓觀名也。此所云梁麗，疑是車之有樓者，若左傳所稱樓車矣。文選辨亡論衝棚息於朔野，李善注曰：字略作〈車童〉，樓也，可為衝車有樓之證。◎慶藩案司馬訓梁麗為小船，非也。俞氏以為樓車，亦近附會。攷列子湯問篇雍門鬻歌，餘音繞梁欐，三日不絕。梁欐，即此所云梁麗也。力命篇居則連欐，文選司馬長卿上林賦連捲欐佹，〔司馬彪〕注：欐佹，支（柱）〔重累〕（三）也。欐者附著，佹者交午。欐與麗同。廣韻：麗，著也。玉篇：麗，偶也。柱偶曰麗，梁棟相附著亦曰麗，正謂椽柱之屬。當從崔說為勝。為梁麗必材之大者，故可用以衝城，不當泥視。《窒》珍悉反。爾雅云：塞也。崔李同。說文都節反。"
                },
                {
                    "type": "NORMAL",
                    "text": "【五】【疏】騏驥驊騮，並古之良馬也。捕，捉也。狸狌，野貓也。夫良馬駿足，日馳千里，而捕捉小鼠，不及狸狌。是技藝不同，不可一概而取者也。"
                },
                {
                    "type": "NORMAL",
                    "text": "【釋文】《騏》音其。《驥》音冀。《驊》戶花反。《騮》音留。李云：騏驥驊騮，皆駿馬也。《捕》音步。本又作搏。徐音付。《狸》力之反。《狌》音姓，向同。又音生。崔本作鼬，由又反。《殊技》其綺反。"
                },
                {
                    "type": "NORMAL",
                    "text": "【六】【注】就其殊而任之，則萬物莫不當也。"
                },
                {
                    "type": "NORMAL",
                    "text": "【疏】鴟，鵂鶹也，亦名隻狐，是土梟之類也。晝則眼暗，夜則目明，故夜能撮捉蚤蝨，密視秋毫之末，晝出瞋張其目，不見丘山之形。是知物性不同，豈直鴟鵂而已！故隨其性而安之，則物無不當也。"
                },
                {
                    "type": "NORMAL",
                    "text": "【釋文】《鴟》尺夷反。崔云：鴟，鵂鶹；與委梟同。《夜撮》七括反。崔本作最，音同。《蚤》音早。說文：跳蟲齧人者也。淮南子，鴟夜聚蚤，察分毫末。許慎云：鴟夜聚食蚤蝨不失也。司馬本作蚉，音文，云：鴟，鵂鶹，夜取蚉食。今郭本亦有作蚉者。崔本作爪，云：鵂鶹夜聚人爪於巢中也。◎王引之曰：鵂字，涉釋文內鴟鵂鶹而衍。（埤雅引此已誤。）案釋文曰，鴟，尺夷反，崔云，鴟鵂鶹，而不為鵂字作音，則正文內本無鵂字明矣。淮南主術篇亦云鴟夜撮蚤。◎慶藩案爪蚤通用，故崔本作爪。蚤蚉字形相近，故司馬本作蚉。淮南主術篇高注：鴟，鴟鵂也，謂之老菟，夜鳴人屋上也。夜則目明，合聚人爪以著其巢中，故曰察分秋毫；晝則無所見，故曰形性詭也。許注曰：鴟夜聚食蚤蝨不失也。撮蚤之說，許高異議。王引之云，揆之事理，當以許注為雅馴。《瞋》尺夷反，向處辰反。司馬云：張也。崔音眩，又師慎反。本或作瞑。◎慶藩案釋文，瞋或作瞑。疑作瞑者是也。說文：瞋，怒目也。瞑，合目也。瞑目則無所見矣。隸書眞或作真，冥或作〈冥，中\"日改目\"〉，形相似而誤。管子小問篇桓公瞋目而視，祝鳧已（疵）〔疪〕（四），韓子守道篇瞋目切齒傾耳，淮南道應篇瞋目敝然，攘臂拔劍，今本瞋並誤瞑，皆其例。"
                },
                {
                    "type": "NORMAL",
                    "text": "【七】【注】夫天地之理，萬物之情，以得我為是，失我為非，適性為治，失和為亂。然物無定極，我無常適，殊性異便，是非無主。若以我之所是，則彼不得非，此知我而不見彼者耳。故以道觀者，於是非無當也，付之天均，恣之兩行，則殊方異類，同焉皆得也。"
                },
                {
                    "type": "NORMAL",
                    "text": "【疏】蓋，不盡之辭也。師，猶師心也。夫物各師其（域）〔成〕心，妄為偏執，將己為是，不知他以為非，將我為治，不知物以為亂；故師心為是，不見己上有非；師心為治，謂言我身無亂。豈知治亂同源，是非無主！故治亂同源者，天地之理也；是非無主者，萬物之情也。暗於斯趣，故言未明也。"
                },
                {
                    "type": "NORMAL",
                    "text": "【釋文】《師是》或云：師，順也。《師治》直吏反。注皆同。"
                },
                {
                    "type": "NORMAL",
                    "text": "【八】【疏】夫天地陰陽，相對而有。若使有天無地，則萬物不成；有陰無陽，則蒼生不立。是知師是而無非，師治而無亂者，必不可行明矣。"
                },
                {
                    "type": "NORMAL",
                    "text": "【九】【注】天地陰陽，對生也；是非治亂，互有也；將奚去哉？"
                },
                {
                    "type": "NORMAL",
                    "text": "【疏】若夫師是而無非，師天而無地，語及於此而不捨於口者，若非至愚之人，則是故為誣罔。"
                },
                {
                    "type": "NORMAL",
                    "text": "【釋文】《不舍》音捨。下同。"
                },
                {
                    "type": "NORMAL",
                    "text": "【一○】【疏】帝，五帝也。王，三王。三代，夏殷周。禪，授也。繼，續也。或宗族相承，或讓與他姓，故言殊禪也。或父子相繼，或興兵篡弒，故言殊繼也。或遲速差互，不合天時；或氓俗未歸，逆於人事。是以之噲慕堯舜以絕嗣，白公效湯武以滅身，如此之流，謂之篡奪也。"
                },
                {
                    "type": "NORMAL",
                    "text": "【釋文】《篡夫》初患反，取也。下如字。"
                },
                {
                    "type": "NORMAL",
                    "text": "【一一】【疏】夫干戈揖讓，事跡不同，用捨有時，不可常執。至如湯武興兵，唐虞揖讓，上符天道，下合人心，如此之徒，謂之為義也。"
                },
                {
                    "type": "NORMAL",
                    "text": "【一二】【注】俗之所貴，有時而賤；物之所大，世或小之。故順物之跡，不得不殊，斯五帝三王之所以不同也。"
                },
                {
                    "type": "NORMAL",
                    "text": "【疏】河伯未能會理，故海若訶使忘言，默默莫聲，幸勿辭費也。夫小大無主，貴賤無門，物情顛倒，妄為臧否。故女於何推逐而知貴賤大小之家門乎？言其不知也。"
                },
                {
                    "type": "NORMAL",
                    "text": "【釋文】《女惡》音汝。後放此。下音烏。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引張君房本篡下有之字。"
                },
                {
                    "type": "SMALL",
                    "text": "（二）之字依世德堂本補。"
                },
                {
                    "type": "SMALL",
                    "text": "（三）重累二字依文選注改。"
                },
                {
                    "type": "SMALL",
                    "text": "（四）疪字依管子改。"
                }
            ]
        },
        {
            "mainText": "河伯曰：「然則我何為乎，何不為乎？吾辭受趣舍，吾終奈何？【一】」",
            "commentary": [
                {
                    "type": "NORMAL",
                    "text": "【一】【疏】奈何，猶如何也。河伯雖領高義，而未達旨歸，故更請決疑，遲聞解釋。我欲處涉人世，攝衛修道，於何事而可為乎？於何事而不可為乎？及辭讓受納，進趣退舍，眾諸物務，其事云何？願垂告誨，終身奉遵。"
                }
            ]
        },
        {
            "mainText": "北海若曰：「以道觀之，何貴何賤，是謂反衍【一】；無拘而志，與道大蹇【二】。何少何多，是謂謝施【三】；無一而行，與道參差【四】。嚴乎若國之有君，其無私德【五】；繇繇乎若祭之有社，其無私福【六】；泛泛（一）乎其若四方之無窮，其無所畛域【七】。兼懷萬物，其孰承翼【八】？是謂無方【九】。萬物一齊，孰短孰長【一○】？道無終始，物有死生【一一】，不恃其成【一二】；一虛一滿，不位乎其形【一三】。年不可舉【一四】，時不可止【一五】；消息盈虛，終則有始【一六】。是所以語大義之方，論萬物之理也【一七】。物之生也，若驟若馳【一八】，無動而不變，無時而不移【一九】。何為乎，何不為乎？夫固將自化【二○】。」",
            "commentary": [
                {
                    "type": "NORMAL",
                    "text": "【一】【注】貴賤之道，反覆相尋。"
                },
                {
                    "type": "NORMAL",
                    "text": "【疏】反衍，猶反覆也。夫貴賤者，生乎妄執也。今以虛通之理照之，則貴者反賤而賤者復貴，故謂之反衍也。"
                },
                {
                    "type": "NORMAL",
                    "text": "【釋文】《反衍》如字，又以戰反。崔云：無所貴賤，乃反為美也。本亦作畔衍，李云：猶漫衍合為一家。◎慶藩案文選左太沖蜀都賦注引司馬作叛衍，云：叛衍，猶漫衍也。釋文闕。《反覆》芳服反。"
                },
                {
                    "type": "NORMAL",
                    "text": "【二】【注】自拘執則不夷於道。"
                },
                {
                    "type": "NORMAL",
                    "text": "【疏】而，汝也。夫修道之人，應須放任，而汝乃拘執心志，矜而持之，故與虛通之理蹇而不夷也。"
                },
                {
                    "type": "NORMAL",
                    "text": "【釋文】《與道大蹇》向紀輦反，徐紀偃反。本或作與天道蹇。崔本蹇作浣，云：猶洽也。"
                },
                {
                    "type": "NORMAL",
                    "text": "【三】【注】隨其分，故所施無常。"
                },
                {
                    "type": "NORMAL",
                    "text": "【疏】謝，代也。施，用也。夫物或聚少以成多，或散多以為少，故施用代謝，無常定也。"
                },
                {
                    "type": "NORMAL",
                    "text": "【釋文】《謝施》如字。司馬云：謝，代也。施，用也。崔云：不代其德，是謂謝施。"
                },
                {
                    "type": "NORMAL",
                    "text": "【四】【注】不能隨變，則不齊於道。"
                },
                {
                    "type": "NORMAL",
                    "text": "【疏】夫代謝施用，多少適時，隨機變化，故能齊物。若執一為行，則與理不冥者也。"
                },
                {
                    "type": "NORMAL",
                    "text": "【釋文】《參》初林反。《差》初宜反。"
                },
                {
                    "type": "NORMAL",
                    "text": "【五】【注】公當而已。"
                },
                {
                    "type": "NORMAL",
                    "text": "【疏】體道之士，望之儼然，端拱萬乘，楷模於物，群彼萬國，宗仰一君，亭毒黎元，必無私德也。"
                },
                {
                    "type": "NORMAL",
                    "text": "【釋文】《嚴乎》魚檢反，又如字。"
                },
                {
                    "type": "NORMAL",
                    "text": "【六】【注】天下之所同求。"
                },
                {
                    "type": "NORMAL",
                    "text": "【疏】繇繇，賖長之貌也。若眾人之祭社稷，而社稷無私福於人也。"
                },
                {
                    "type": "NORMAL",
                    "text": "【釋文】《繇繇》音由。"
                },
                {
                    "type": "NORMAL",
                    "text": "【七】【注】泛泛然無所在。"
                },
                {
                    "type": "NORMAL",
                    "text": "【疏】泛泛，普遍之貌也。夫至人立志，周普無偏，接濟群生，泛愛平等。譬東西南北，曠遠無窮，量若虛空，豈有畛界限域也！"
                },
                {
                    "type": "NORMAL",
                    "text": "【釋文】《泛泛》孚劍反。字又作汎。《畛》之忍反。《域》于逼反，舊于目反。"
                },
                {
                    "type": "NORMAL",
                    "text": "【八】【注】掩御群生，反之分內而平往者也，豈扶疏而承翼哉！"
                },
                {
                    "type": "NORMAL",
                    "text": "【疏】懷，藏也。孰，誰也。言大聖慈悲，兼懷庶品，平往而已，終無偏愛，誰復有心拯赦而接承扶翼者也！"
                },
                {
                    "type": "NORMAL",
                    "text": "【九】【注】無方，故能以萬物為方。"
                },
                {
                    "type": "NORMAL",
                    "text": "【疏】譬彼明鏡，方茲幽谷，逗機百變，無定一方也。"
                },
                {
                    "type": "NORMAL",
                    "text": "【一○】【注】莫不皆足。"
                },
                {
                    "type": "NORMAL",
                    "text": "【疏】萬物參差，亭毒唯一，鳧鶴長短，分足性齊。"
                },
                {
                    "type": "NORMAL",
                    "text": "【一一】【注】死生者，無窮之（二）變耳，非終始也。"
                },
                {
                    "type": "NORMAL",
                    "text": "【疏】虛通之道，無終無始，執滯之物，妄計死生。故老經云，迎不見其首，隨不見其後。"
                },
                {
                    "type": "NORMAL",
                    "text": "【一二】【注】成無常處。"
                },
                {
                    "type": "NORMAL",
                    "text": "【疏】應物無方，超然獨化，豈假待對而後生成也！"
                },
                {
                    "type": "NORMAL",
                    "text": "【一三】【注】不以形為位，而守之不變。"
                },
                {
                    "type": "NORMAL",
                    "text": "【疏】譬彼陰陽，春生秋殺，盈虛變化，榮落順時，豈執守形骸而拘持名位邪！"
                },
                {
                    "type": "NORMAL",
                    "text": "【一四】【注】欲舉之令去而不能。"
                },
                {
                    "type": "NORMAL",
                    "text": "【釋文】《令去》力呈反。"
                },
                {
                    "type": "NORMAL",
                    "text": "【一五】【注】欲止之使停又不可。"
                },
                {
                    "type": "NORMAL",
                    "text": "【疏】夫年之夭壽，時之賖促，出乎天理，蓋不由人。故其來也不可舉而令去，其去也不可止而令住，俱當任之，未始非我也。"
                },
                {
                    "type": "NORMAL",
                    "text": "【一六】【注】變化日新，未嘗守故。"
                },
                {
                    "type": "NORMAL",
                    "text": "【疏】夫陰消陽息，夏盈冬虛，氣序循環，終而復始；混成之道，變化日新，循理直前，無勞措意也。"
                },
                {
                    "type": "NORMAL",
                    "text": "【一七】【疏】前來所辨海若之談，正是語大道之義方，論萬物之玄理者也。"
                },
                {
                    "type": "NORMAL",
                    "text": "【一八】【注】但當就用耳。"
                },
                {
                    "type": "NORMAL",
                    "text": "【疏】夫生滅流謝，運運不停，其為迅速，如馳如驟。是（尤）〔猶〕百年倏忽，何足介懷也！"
                },
                {
                    "type": "NORMAL",
                    "text": "【一九】【注】故不可執而守。"
                },
                {
                    "type": "NORMAL",
                    "text": "【疏】夫流動變化，時代遷移，迅若交臂，驟如過隙，故未有語動而不變化，言時而不遷移也。"
                },
                {
                    "type": "NORMAL",
                    "text": "【二○】【注】若有為不為於其閒，則敗其自化矣。"
                },
                {
                    "type": "NORMAL",
                    "text": "【疏】萬物紛亂，同稟天然，安而任之，必自變化，何勞措意為與不為！"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）趙諫議本作汎。"
                },
                {
                    "type": "SMALL",
                    "text": "（二）趙本之下有一字。"
                }
            ]
        },
        {
            "mainText": "河伯曰：「然則何貴於道邪【一】？」",
            "commentary": [
                {
                    "type": "NORMAL",
                    "text": "【一】【注】以其自化。"
                },
                {
                    "type": "NORMAL",
                    "text": "【疏】若使為與不為混一，則凡聖之理均齊。既任變化之自然，又何貴於至道？河伯更起斯問，遲以所疑。"
                }
            ]
        },
        {
            "mainText": "北海若曰：「知道者必達於理，達於理者必明於權，明於權者不以物害己【一】。至德者，火弗能熱，水弗能溺，寒暑弗能害，禽獸弗能賊【二】。非謂其薄之也【三】，言察乎安危【四】，寧於禍福【五】，謹於去就【六】，莫之能害也【七】。故曰，天在內，人在外【八】，德在乎天【九】。知天（一）人之行，本乎天，位乎得；【一○】蹢〈足屬〉而屈伸【一一】，反要而語極【一二】。」",
            "commentary": [
                {
                    "type": "NORMAL",
                    "text": "【一】【注】知道者，知其無能也；無能也，則何能生我？我自然而生耳，而四支百體，五藏精神，已不為而自成矣，又何有意乎生成之後哉！達乎斯理者，必能遣過分之知，遺益生之情，而乘變應權，故不以外傷內，不以物害己而常全也。"
                },
                {
                    "type": "NORMAL",
                    "text": "【疏】夫能知虛通之道者，必達深玄之實理；達深玄之實理者，必明於應物之權智。既明權實之無方，故能安排而去化。死生無變於己，何外物之能害哉！（以）〔此〕答河伯之所疑，次明至道之可貴。"
                },
                {
                    "type": "NORMAL",
                    "text": "【釋文】《五藏》才浪反。"
                },
                {
                    "type": "NORMAL",
                    "text": "【二】【注】夫心之所安，則危不能危；意無不適，故苦不能苦也。"
                },
                {
                    "type": "NORMAL",
                    "text": "【疏】至德者，謂得至道之人也。雖復和光混世，處俗同塵，而不為四序所侵，不為三災所害，既得之於內，故外不能賊。此明解道之可貴也。"
                },
                {
                    "type": "NORMAL",
                    "text": "【三】【注】雖心所安，亦不使犯之。"
                },
                {
                    "type": "NORMAL",
                    "text": "【疏】薄，輕也。所以水火不侵，禽獸不害者，惟心所安，則傷不能傷也，既不違避，亦不輕犯之也。"
                },
                {
                    "type": "NORMAL",
                    "text": "【釋文】《其薄》如字。崔云：謂以體著之。"
                },
                {
                    "type": "NORMAL",
                    "text": "【四】【注】知其不可逃也。"
                },
                {
                    "type": "NORMAL",
                    "text": "【疏】所以傷不能傷者，正言審察乎安危，順之而不可逃，處之而常適也。"
                },
                {
                    "type": "NORMAL",
                    "text": "【五】【注】安乎命之所遇。"
                },
                {
                    "type": "NORMAL",
                    "text": "【疏】寧，安也。禍，窮塞也。福，通達也。至德之人，唯變所適，體窮通之有命，達禍福之無門，故所樂非窮通，而所遇常安也。"
                },
                {
                    "type": "NORMAL",
                    "text": "【六】【注】審去就之非己。"
                },
                {
                    "type": "NORMAL",
                    "text": "【疏】謹去就之無定，審取舍之有時，雖復順物遷移，而恆居至當者。"
                },
                {
                    "type": "NORMAL",
                    "text": "【七】【注】不以害為害，故莫之能害。"
                },
                {
                    "type": "NORMAL",
                    "text": "【疏】一於安危，冥於禍福，與化俱往，故物莫能傷。此總結以前無害之義。"
                },
                {
                    "type": "NORMAL",
                    "text": "【八】【注】天然在內，而天然之所順者在外，故大宗師云，知天人之所為者至矣，明內外之分皆非為也。"
                },
                {
                    "type": "NORMAL",
                    "text": "【疏】天然之性，韞之內心；人事所順，涉乎外跡；皆非為也。任之自然，故物莫之害矣。"
                },
                {
                    "type": "NORMAL",
                    "text": "【九】【注】恣人任知，則流蕩失素也。"
                },
                {
                    "type": "NORMAL",
                    "text": "【疏】至德之美，在乎天然，若恣人任知，則流蕩天性。"
                },
                {
                    "type": "NORMAL",
                    "text": "【一○】【注】此天然之知，自行而不出乎分者也，故雖行於外，而常本乎天而位乎得矣。"
                },
                {
                    "type": "NORMAL",
                    "text": "【疏】此真知也。位，居處也。運真知而行於世，雖涉於物千變萬化，而恆以自然為本，居於虛極而不喪其性，動而寂者也。"
                },
                {
                    "type": "NORMAL",
                    "text": "【釋文】《之行》如字。"
                },
                {
                    "type": "NORMAL",
                    "text": "【一一】【注】與機會相應者，有斯變也。"
                },
                {
                    "type": "NORMAL",
                    "text": "【疏】蹢〈足屬〉，進退不定之貌也。至人應世，隨物污隆，或屈或伸，曾無定執，趣（人）〔舍〕冥會，以逗機宜。"
                },
                {
                    "type": "NORMAL",
                    "text": "【釋文】《蹢》丈益反，又持革反。《〈足屬〉》丈綠反，又音濁。《屈伸》音申。"
                },
                {
                    "type": "NORMAL",
                    "text": "【一二】【注】知雖落天地，事雖接萬物，而常不失其要極，故天人之道全也。"
                },
                {
                    "type": "NORMAL",
                    "text": "【疏】雖復混跡人閒而心恆凝靜，常居樞要而反本還源。所有語言，皆發乎虛極，動不乖寂，語不乖默也。"
                },
                {
                    "type": "NORMAL",
                    "text": "【釋文】《反要》於妙反。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引江南古藏本天作乎。"
                }
            ]
        },
        {
            "mainText": "曰：「何謂天？何謂人【一】？」",
            "commentary": [
                {
                    "type": "NORMAL",
                    "text": "【一】【疏】河伯未達玄妙，更起此疑，問天人之道，庶希後答。"
                }
            ]
        },
        {
            "mainText": "北海若曰：「牛馬四足，是謂天；落馬首，穿牛鼻，是謂人【一】。故曰，無以人滅天【二】，無以故滅命【三】，無以得殉名【四】。謹守而勿失，是謂反其真【五】。」",
            "commentary": [
                {
                    "type": "NORMAL",
                    "text": "【一】【注】人之生也，可不服牛乘馬乎？服牛乘馬，可不穿落之乎？牛馬不辭穿落者，天命之固當也。苟當乎天命，則雖寄之人事，而本在乎天也。"
                },
                {
                    "type": "NORMAL",
                    "text": "【疏】夫牛馬稟於天，自然有四腳，非關人事，故謂之天。羈勒馬頭，貫穿牛鼻，出自人意，故謂之人。然牛鼻可穿，馬首可絡，不知其爾，莫辨所由，事雖寄乎人情，理終歸乎造物。欲顯天人之一道，故託牛馬之二獸也。"
                },
                {
                    "type": "NORMAL",
                    "text": "【二】【注】穿落之可也，若乃走作過分，驅步失節，則天理滅矣。"
                },
                {
                    "type": "NORMAL",
                    "text": "【疏】夫因自然而加人事，則羈絡之可也。若乃穿馬絡牛，乖於造化，可謂逐人情之矯偽，滅天理之自然。"
                },
                {
                    "type": "NORMAL",
                    "text": "【三】【注】不因其自為而故為之者，命其安在乎！"
                },
                {
                    "type": "NORMAL",
                    "text": "【疏】夫率性乃動，動不過分，則千里可致而天命全矣。若乃以駑勵驥而驅馳失節，斯則以人情事故毀滅天理，危亡旦夕，命其安在乎！豈唯馬牛，萬物皆爾。"
                },
                {
                    "type": "NORMAL",
                    "text": "【四】【注】所得有常分，殉名則過也。"
                },
                {
                    "type": "NORMAL",
                    "text": "【疏】夫名之可殉者無涯，性之所得者有限，若以有限之得殉無涯之名，則天理滅而性命喪矣。"
                },
                {
                    "type": "NORMAL",
                    "text": "【五】【注】真在性分之內。"
                },
                {
                    "type": "NORMAL",
                    "text": "【疏】夫愚智夭壽，窮通榮辱，稟之自然，各有其分。唯當謹固守持，不逐於物，得於分內而不喪於道者，謂反本還源，復於真性者也。此一句總結前玄妙之理也。"
                }
            ]
        },
        {
            "mainText": "夔憐蚿，蚿憐蛇，蛇憐風，風憐目，目憐心【一】。",
            "commentary": [
                {
                    "type": "NORMAL",
                    "text": "【一】【疏】憐是愛尚之名。夔是一足之獸，其形如（詖）〔鼓〕，足似人腳，而迴踵向前也。山海經云，東海之內，有流波之山，其山有獸，狀如牛，蒼色，無角，一足而行，聲音如雷，名之曰夔。昔黃帝伐蚩尤，以夔皮冒鼓，聲聞五百里也。蚿，百足蟲也，夔則以少企多，故憐蚿；蚿則以有羨無，故憐蛇；蛇則以小企大，故憐風；風則以暗慕明，故憐目；目則以外慕內，故憐心。欲明天地萬物，皆稟自然，明暗有無，無勞企羨，放而任之，自合玄道。倒置之徒，妄心希慕，故舉夔等之麤事，以明天機之妙理。又解：憐，哀愍也。夔以一足而跳躑，憐蚿眾足之煩勞；蚿以有足而安行，哀蛇無足而辛苦；蛇有形而適樂，愍風無質而冥昧；風以飄颻而自在，憐目域形而滯著；目以在外而明顯，憐心處內而暗塞。欲明物情顛倒，妄起哀憐，故託夔蚿以救其病者也。"
                },
                {
                    "type": "NORMAL",
                    "text": "【釋文】《夔》求龜反，一足獸也。李云：黃帝在位，諸侯於東海流山得奇獸，其狀如牛，蒼色，無角，一足，能走，出入水即風雨，目光如日月，其音如雷，名曰夔。黃帝殺之，取皮以冒鼓，聲聞五百里。《憐》音蓮。《蚿》音賢，又音玄。司馬云：馬蚿蟲也。廣雅云：蛆渠馬蚿。《蚿憐蛇蛇憐風風憐目目憐心》司馬云：夔，一足；蚿，多足；蛇，無足；風，無形；目，形綴於此，明流於彼；心則質幽，為神遊外。"
                }
            ]
        },
        {
            "mainText": "夔謂蚿曰：「吾以一足趻踔而行，予無如矣。今子之使萬足，獨奈何？【一】」",
            "commentary": [
                {
                    "type": "NORMAL",
                    "text": "【一】【疏】趻踔，跳躑也。我以一足跳躑，快樂而行，天下簡易，無如我者。今子驅馳萬足，豈不劬勞？如何受生獨異於物？發此疑問，庶顯天機也。"
                },
                {
                    "type": "NORMAL",
                    "text": "【釋文】趻，敕甚反，郭菟減反，一音初稟反。《卓》本亦作踔，同。敕角反。李云：趻卓，行貌。◎盧文弨曰：今本卓作踔。◎慶藩案卓，獨立也，與踔〈稽，中\"旨改卓\"〉聲義同。漢書河間獻王傳卓爾不群，說苑君道篇踔然獨立。（踔，敕角切。）說文：〈稽，中\"旨改卓\"〉，（竹角切。）特止也。徐鍇繫傳：特止，卓立也。通作趠逴。廣雅：趠，絕也。李善西都賦注，逴（救角切。）躒，猶超絕也。義並同。"
                }
            ]
        },
        {
            "mainText": "蚿曰：「不然。子不見夫唾者乎？噴則大者如珠，小者如霧，雜而下者不可勝數也（一）。今予動吾天機，而不知其所以然。」【一】",
            "commentary": [
                {
                    "type": "NORMAL",
                    "text": "【一】【疏】夫唾而噴者，實無心於大小，而大小之質自分，故大者如珠璣，小者如濛霧，散雜而下，其數難舉。今蚿之眾足，乃是天然機關，運動而行，未知所以，無心自張，有同噴唾。夔以人情起問，蚿以天機直答，必然之理，於此自明也。"
                },
                {
                    "type": "NORMAL",
                    "text": "【釋文】《唾》吐臥反。《噴》普悶反，又芳奔反，又孚問反。《如霧》音務，郭武貢反。《可勝》音升。◎慶藩案文選陸士衡文賦注引司馬云：天機，自然也。釋文闕。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）趙諫議本無也字。"
                }
            ]
        },
        {
            "mainText": "蚿謂蛇曰：「吾以眾足行，而不及子之無足，何也【一】？」",
            "commentary": [
                {
                    "type": "NORMAL",
                    "text": "【一】【疏】蚿以眾足而遲，蛇以無足而速，然遲速有無，稟之造化，欲明斯理，故發此疑問。"
                }
            ]
        },
        {
            "mainText": "蛇曰：「夫天機之所動，何可易邪？吾安用足哉【一】！」",
            "commentary": [
                {
                    "type": "NORMAL",
                    "text": "【一】【注】物之生也，非知生而生也（一）。則生之行也，豈知行而行哉！故（二）足不知所以行，目不知所以見，心不知所以知，俛然而自得矣。遲速之節，聰明之鑒，或能或否，皆非我也。而惑者因欲有其身而矜其能，所以逆其天機而傷其神器也（三）。至人知天機之不可易也，故捐聰明，棄知慮，魄然忘其所為而任其自動，故萬物無動而不逍遙也。"
                },
                {
                    "type": "NORMAL",
                    "text": "【疏】天然機關，有此動用，遲速有無，不可改易。無心任運，何用足哉！"
                },
                {
                    "type": "NORMAL",
                    "text": "【釋文】《俛然》亡本反。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）趙諫議本無也字。"
                },
                {
                    "type": "SMALL",
                    "text": "（二）趙本無哉故二字。"
                },
                {
                    "type": "SMALL",
                    "text": "（三）趙本無也字。"
                }
            ]
        },
        {
            "mainText": "蛇謂風曰：「予動吾脊脅而行，則有似也。今子蓬蓬然起於北海，蓬蓬然入於南海，而似無有，何也？」【一】",
            "commentary": [
                {
                    "type": "NORMAL",
                    "text": "【一】【疏】脅，肋也。蓬蓬，風聲也，亦塵動貌也。蛇既無足，故行必動於脊脅也。似，像也。蛇雖無足，而有形像，風無形像，而鼓動無方，自北徂南，擊揚溟海，無形有力。竊有所疑，故陳此問，庶聞後答也。"
                },
                {
                    "type": "NORMAL",
                    "text": "【釋文】《蓬蓬》步東反，徐扶公反。李云：風貌。◎家世父曰：玉篇，似，肖也。所以行者，足也；動吾脊脅而行，無足而猶肖夫足也。有形則有肖，無形則亦無所肖也。"
                }
            ]
        },
        {
            "mainText": "風曰：「然。予蓬蓬然起於北海而入於南海也，然而指我則勝我，鰌我亦勝我。雖然，夫折大木，蜚大屋者，唯我能也，故以眾小不勝為大勝也。為大勝者，唯聖人能之。」【一】",
            "commentary": [
                {
                    "type": "NORMAL",
                    "text": "【一】【注】恣其天機，無所與爭，斯小不勝者也（一）。然乘萬物御群材之所為，使群材各自得，萬物各自為，則天下莫不（二）逍遙矣，此乃（三）聖人所以為大勝也。"
                },
                {
                    "type": "NORMAL",
                    "text": "【疏】風雖自北徂南，擊揚溟海，然人以手指撝於風，風即不能折指，以腳〈足酋〉踏於風，風亦不能折腳，此小不勝也。然而飄風卒起，羊角乍騰，則大廈為之飛揚，櫟社以之摧折，此大勝也。譬達觀之士，穢跡揚波，混愚智於群小之間，泯是非於囂塵之內，此眾小不勝也。而亭毒蒼生，造化區宇，同二儀之覆載，等三光之照燭，此大勝也。非下凡之所解，唯聖人獨能之。〈足酋〉亦有作鰌字者，鰌，藉（蓋）也（四）。今不用此解也。"
                },
                {
                    "type": "NORMAL",
                    "text": "【釋文】《鰌》音秋。李云：藉也。藉則削也。本又作〈足酋〉，子六反，又七六反，迫也。◎家世父曰：李軌云，鰌藉也，藉則削也，本（文）〔又〕作〈足酋〉。指者，手嚮之；鰌者，足蹴之。荀子強國篇巨楚縣吾前，大燕鰌吾後，勁魏鉤吾右，楊倞注：鰌，踧也，言蹴踏於後也。《折大》之舌反。《蜚大》音飛，又扶貴反。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）趙諫議本無者也二字。"
                },
                {
                    "type": "SMALL",
                    "text": "（二）趙本無莫不二字。"
                },
                {
                    "type": "SMALL",
                    "text": "（三）趙本無乃字。"
                },
                {
                    "type": "SMALL",
                    "text": "（四）蓋字依釋文刪。"
                }
            ]
        },
        {
            "mainText": "孔子遊於匡，宋人圍之數帀，而絃歌不惙（一）【一】。子路入見，曰：「何夫子之娛也【二】？」",
            "commentary": [
                {
                    "type": "NORMAL",
                    "text": "【一】【疏】輟，止也。宋當為衛，字之誤也。匡，衛邑也。孔子自魯適衛，路經匡邑，而陽虎曾侵暴匡人，孔子貌似陽虎。又孔子弟子顏剋，與陽虎同暴匡邑，剋時復與孔子為御。匡人既見孔子貌似陽虎，復見顏剋為御，謂孔子是陽虎重來，所以興兵圍繞。孔子達窮通之命，故絃歌不止也。"
                },
                {
                    "type": "NORMAL",
                    "text": "【釋文】《孔子遊於匡宋人圍之數》色主反。《帀》子合反。司馬云：宋當作衛。匡，衛邑也。衛人誤圍孔子，以為陽虎。虎嘗暴於匡人，又孔子弟子顏剋，時與虎俱，後剋為孔子御，至匡，匡人共識剋，又孔子容貌與虎相似，故匡人共圍之。《不惙》本又作輟，同。丁劣反。"
                },
                {
                    "type": "NORMAL",
                    "text": "【二】【疏】娛，樂也。匡人既圍，理須憂懼，而絃歌不止，何故如斯？不達聖情，故起此問。本亦有作虞字者，虞，憂也。怪夫子憂虞而絃歌不止。"
                },
                {
                    "type": "NORMAL",
                    "text": "【釋文】《入見》賢遍反。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）趙諫議本作輟。"
                }
            ]
        },
        {
            "mainText": "孔子曰：「來！吾語女。我諱窮久矣，而不免，命也；求通久矣，而不得（一），時也。【一】當堯舜（二）而天下無窮人，非知得也；當桀紂而天下無通人，非知失也；時勢適然。【二】夫水行不避蛟龍者，漁父之勇也；陸行不避兕虎者，獵夫之勇也；白刃交於前，視死若生者，烈士之勇也【三】；知窮之有命，知通之有時，臨大難而不懼者，聖人之勇也【四】。由處矣，吾命有所制矣【五】。」",
            "commentary": [
                {
                    "type": "NORMAL",
                    "text": "【一】【注】將明時命之固當，故寄之求諱。"
                },
                {
                    "type": "NORMAL",
                    "text": "【疏】諱，忌也，拒也。窮，否塞也。通，泰達也。夫子命仲由來，語其至理云：「我忌於窮困，而不獲免者，豈非天命也！求通亦久，而不能得者，不遇明時也。夫時命者，其來不可拒，其去不可留，故安而任之，無往不適也。」夫子欲顯明斯理，故寄之窮諱，而實無窮諱也。"
                },
                {
                    "type": "NORMAL",
                    "text": "【釋文】《吾語》魚據反。"
                },
                {
                    "type": "NORMAL",
                    "text": "【二】【注】無為勞心於窮通之間。"
                },
                {
                    "type": "NORMAL",
                    "text": "【疏】夫生當堯舜之時，而天下太平，使人如器，恣其分內，故無窮塞。當桀紂之時，而天下暴亂，物皆失性，故無通人。但時屬夷險，勢使之然，非關運知，有斯得失也。"
                },
                {
                    "type": "NORMAL",
                    "text": "【三】【注】情各有所安。"
                },
                {
                    "type": "NORMAL",
                    "text": "【疏】情有所安而忘其怖懼。此起譬也。"
                },
                {
                    "type": "NORMAL",
                    "text": "【釋文】《蛟》音交。《漁父》音甫。《兕》徐履反。"
                },
                {
                    "type": "NORMAL",
                    "text": "【四】【注】聖人則無所不安。"
                },
                {
                    "type": "NORMAL",
                    "text": "【疏】聖人知時命，達窮通，故勇敢於危險之中，而未始不安也。此合喻也。"
                },
                {
                    "type": "NORMAL",
                    "text": "【釋文】《大難》乃旦反。"
                },
                {
                    "type": "NORMAL",
                    "text": "【五】【注】命非己制，故無所用其心也。夫安於命者，無往而非逍遙矣，故雖匡陳羑里，無異於紫極閒堂也。"
                },
                {
                    "type": "NORMAL",
                    "text": "【疏】處，安息也。制，分限也。告敕子路，令其安心。「我稟天命，自有涯分，豈由人事所能制哉！」"
                },
                {
                    "type": "NORMAL",
                    "text": "【釋文】《閒堂》音閑。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引江南古藏本作遇。"
                },
                {
                    "type": "SMALL",
                    "text": "（二）闕誤引張君房本堯舜下有之時二字，下句桀紂下同。"
                }
            ]
        },
        {
            "mainText": "無幾何，將甲者進，辭曰：「以為陽虎也，故圍之。今非也，請辭而退【一】。」",
            "commentary": [
                {
                    "type": "NORMAL",
                    "text": "【一】【疏】無幾何，俄頃之時也。既知是宣尼，非關陽虎，故將帥甲士，前進拜辭，遜謝錯誤，解圍而退也。"
                },
                {
                    "type": "NORMAL",
                    "text": "【釋文】《無幾》居起反。《將甲》如字。本亦作持甲。"
                }
            ]
        },
        {
            "mainText": "公孫龍問於魏牟曰：「龍少學先王之道，長而明仁義之行；合同異，離堅白；然不然，可不可；困百家之知，窮眾口之辯；吾自以為至達已。【一】今吾聞莊子之言，汒焉異之。不知論之不及與，知之弗若與？今吾無所開吾喙，敢問其方。【二】」",
            "commentary": [
                {
                    "type": "NORMAL",
                    "text": "【一】【疏】姓公孫，名龍，趙人也。魏牟，魏之公子，懷道抱德，厭穢風塵。先王，堯舜禹湯之跡也。仁義，五德之行也，孫龍稟性聰明，率才弘辯，著守白之論，以博辯知名，故能合異為同，離同為異；可為不可，然為不然；難百氏之書皆困，窮眾口之辯咸屈。生於衰周，一時獨步，弟子孔穿之徒，祖而師之，擅名當世，莫與爭者，故曰，矜此學問，達於至妙，忽逢莊子，猶若井蛙也。"
                },
                {
                    "type": "NORMAL",
                    "text": "【釋文】《公孫龍問於魏牟》司馬云：龍，趙人。牟，魏之公子。《少學》詩照反。《長而》張丈反。《之行》下孟反。《之知》音智。"
                },
                {
                    "type": "NORMAL",
                    "text": "【二】【疏】喙，口也。方，道也。孫龍雖善於言辯，而未體虛玄，是故聞莊子之言，汒焉怪其奇異，方覺己之學淺，始悟莊子語深。豈直議論不如，抑亦智力不逮。所以自緘其口，更請益於魏牟。"
                },
                {
                    "type": "NORMAL",
                    "text": "【釋文】《汒焉》莫剛反，郭音莽。《論之》力困反。《及與》音余。下助句放此。《所開》如字。本亦作關，兩通。本或作閡。《吾喙》許穢反，又昌銳反。"
                }
            ]
        },
        {
            "mainText": "公子牟隱机大息，仰天而笑曰：「子獨不聞夫埳井之¨（一）乎？謂東海之鱉曰：『吾樂與！出跳梁（二）乎井幹之上，入休乎缺甃之崖；赴水則接腋持頤，蹶泥則沒足滅跗；還虷蟹與科斗，莫吾能若也。【一】且夫擅一壑之水，而跨跱埳井之樂，此亦至矣，夫子奚不時來入觀乎【二】！』東海之鱉左足未入，而右膝已縶矣【三】。於是逡巡而卻，告之海曰：『夫千里之遠，不足以舉其大；千仞之高，不足以極其深【四】。禹之時十年九潦，而水弗為加益；湯之時八年七旱，而崖不為加損。夫不為頃久推移，不以多少進退者，此亦東海之大樂也。【五】』於是埳井之¨聞之，適適然驚，規規然自失也。【六】",
            "commentary": [
                {
                    "type": "NORMAL",
                    "text": "【一】【疏】公子體道清高，超然物外，識孫龍之淺辯，鑒莊子之深言，故仰天歎息而嗤笑，舉蛙鱉之兩譬，明二子之勝負。埳井，猶淺井也。蛙，蝦蟆也。幹，井欄也。甃，井中累塼也。跗，腳趺也。還，顧視也。虷，井中赤蟲也，亦言是到結蟲也。蟹，小螃蟹也。科斗，蝦蟆子也。腋，臂下也。頤，口下也。東海之鱉，其形弘巨，隨波游戲，暫居平陸。而蝦蟆小蟲，處於淺井，形容既劣，居處不寬，謂自得於井中，見巨鱉而不懼。云：「我出則跳躑〔乎〕井欄之上，入則休息乎破磚之涯；游泳則接腋持頤，蹶泥則滅趺沒足；顧瞻蝦蟹之類，俯視科斗之徒，逍遙快樂，無如我者也。」"
                },
                {
                    "type": "NORMAL",
                    "text": "【釋文】《隱機》於靳反。《大息》音泰。《埳井》音坎，郭音陷。《之¨》本又作蛙也，戶蝸反。司馬云：埳井，壞井也。¨，水蟲，形似蝦蟆。◎慶藩案荀子正論篇注引司馬云：¨，蝦蟆類也。與釋文小異。《之鱉》必滅反。字亦作鱉。《吾樂》音洛。下之樂大樂同。《跳》音條。《井幹》古旦反。司馬云：井欄也。褚詮之音西京賦作韓音。◎慶藩案文選班孟堅西都賦注引司馬云：井幹，井欄也，積木有若欄也。謝元暉同謝諮議銅雀臺詩注引司馬云：幹，井欄；然井幹，臺之通稱也。互有異同，並視釋文所引為詳。◎又案幹當從木作榦。說文正篆作〈幹，下\"干改韋\"〉，井垣也。漢書枚乘傳單極之〈糹亢〉斷榦，晉灼曰：榦，井上四交之榦。《甃》側救反。李云：如闌，以塼為之，著井底闌也。字林壯繆反，云：井壁也。《赴水》如字。司馬本作踣，云：赴也。◎盧文弨曰：赴疑是仆字。《蹶》其月反，又音厥。《泥則沒足滅跗》方于反，郭音附。司馬云：滅，沒也。跗，足跗也。李云：言踊躍於塗中。《還》音旋。司馬云：顧視也。《虷》音寒，井中赤蟲也。一名蜎。爾雅云，蜎，蠉。郭注云：井中小蛣蟩赤蟲也。蜎，音求兗反，蠉，音況兗反。蛣蟩，音吉厥。《蟹》戶買反。《科斗》苦禾反。科斗，蝦蟆子也。"
                },
                {
                    "type": "NORMAL",
                    "text": "【二】【注】此猶小鳥之自足於蓬蒿。"
                },
                {
                    "type": "NORMAL",
                    "text": "【疏】擅，專也。跱，安也。蛙呼鱉為夫子，言：「我獨專一壑之水，而安埳井之樂，天下至足，莫甚於斯。處所雖陋，可以游涉，夫子何不暫時降步，入觀下邑乎？」以此自多，矜夸於鱉也。"
                },
                {
                    "type": "NORMAL",
                    "text": "【釋文】《夫擅》市戰反，專也。《一壑》火各反。"
                },
                {
                    "type": "NORMAL",
                    "text": "【三】【注】明大之不游於小，非樂然。"
                },
                {
                    "type": "NORMAL",
                    "text": "【疏】縶，拘也。埳井狹小，海鱉巨大，以小懷大，理不可容，故右膝纔下而已遭拘束也。"
                },
                {
                    "type": "NORMAL",
                    "text": "【釋文】《已縶》豬立反。司馬云：拘也。三蒼云：絆也。《非樂》音岳，又五教反。"
                },
                {
                    "type": "NORMAL",
                    "text": "【四】【疏】逡巡，從容也。七尺曰仞。鱉既左足未入，右膝（以）〔已〕拘，於是逡巡卻退，告蛙大海之狀。夫世人以千里為遠者，此未足以語海之寬大；以千仞為高者，亦不足極海之至深。言海之深大，非人所測度，以埳井為至，無乃劣乎！"
                },
                {
                    "type": "NORMAL",
                    "text": "【釋文】《逡》七旬反。"
                },
                {
                    "type": "NORMAL",
                    "text": "【五】【疏】頃，少時也。久，多時也。推移，變改也。堯遭洪水，命禹治之有功，故稱禹時也。而堯十年之中，九年遭潦；殷湯八歲之間，七歲遭旱。（而）旱〔而〕崖不加損，潦亦水不加益，是明滄波浩汗，溟渺深弘，不為頃久推移，豈由多少進退！東海之樂，其在茲乎！"
                },
                {
                    "type": "NORMAL",
                    "text": "【釋文】《九潦》音老。《弗為》于偽反。下同。《頃久》司馬云：猶早晚也。"
                },
                {
                    "type": "NORMAL",
                    "text": "【六】【注】以小羨大，故自失。"
                },
                {
                    "type": "NORMAL",
                    "text": "【疏】適適，驚怖之容。規規，自失之貌。蛙擅埳井之美，自言天下無過，忽聞海鱉之談，茫然喪其所謂，是以適適規規，驚而自失也。而公孫龍學先王之道，篤仁義之行，困百家之知，窮眾口之辯，忽聞莊子之言，亦猶井蛙之逢海鱉也。"
                },
                {
                    "type": "NORMAL",
                    "text": "【釋文】《適適》始赤反，又丈革反，郭菟狄反。《規規》如字。又虛役反，李徐紀睡反。適適，規規，皆驚視自失貌。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）趙諫議本¨作蛙。"
                },
                {
                    "type": "SMALL",
                    "text": "（二）世德堂本跳上無出字，闕誤同，引江南古藏本作出跳，無梁字。"
                }
            ]
        },
        {
            "mainText": "且夫知不知是非之竟，而猶欲觀於莊子之言，是猶使蚊負山，商蚷馳河也，必不勝任矣【一】。且夫知不知論極妙之言而自適一時之利者，是非埳井之¨與【二】？且彼方跐黃泉而登大皇，無南無北，奭然四解，淪於不測；無東無西，始於玄冥，反於大通【三】。子乃規規然而求之以察，索之以辯【四】，是直用管闚天，用錐指地也，不亦小乎！子往矣【五】！且子獨不聞夫壽陵餘子之學行於邯鄲與？未得國能，又失其故行矣，直匍匐而歸耳【六】。今子不去，將忘子之故，失子之業【七】。」",
            "commentary": [
                {
                    "type": "NORMAL",
                    "text": "【一】【注】物各有分，不可強相希效（一）。"
                },
                {
                    "type": "NORMAL",
                    "text": "【疏】商蚷，馬蚿也，亦名商距，亦名且渠。孫龍雖復聰明性識，但是俗知，非真知也。故知未能窮於是非之境，而欲觀察莊子至理之言者，亦何異乎使蚊子負於丘山，商蚷馳於河海，而力微負重，智小謀大，故必不勝任也。"
                },
                {
                    "type": "NORMAL",
                    "text": "【釋文】《之竟》音境，後同。《蚊》音文。《商蚷》音渠，郭音巨。司馬云：商蚷，蟲名，北燕謂之馬蚿。一本作蜄，徐市軫反。《不勝》音升。《可強》其丈反。"
                },
                {
                    "type": "NORMAL",
                    "text": "【二】【疏】孫龍所學，心知狹淺，何能議論莊子窮微極妙之言耶？祇可辯析是非，適一時之名利耳。以斯為道，豈非（坎）〔埳〕井之¨乎！此結譬也。"
                },
                {
                    "type": "NORMAL",
                    "text": "【三】【注】言其無不至也。"
                },
                {
                    "type": "NORMAL",
                    "text": "【疏】跐，踰也，亦極也。大皇，天也。玄冥，妙本也。大通，應跡也。夫莊子之言，窮理性妙，能仰登旻蒼之上，俯極黃泉之下，四方八極，奭然無礙。此智隱沒，不可測量，始於玄極而其道杳冥，反於域中而大通於物也。"
                },
                {
                    "type": "NORMAL",
                    "text": "【釋文】《方跐》音此。郭時紫反，又側買反。廣雅云：蹋也，蹈也，履也。司馬云：測也。《大皇》音泰。《奭然》音釋。《四解》戶買反。◎慶藩案無東無西，失其韻矣，今本乃後人妄改之也。王念孫曰：無東無西，當作無西無東，與通為韻。（案大雅皇矣篇同爾弟兄，與王方為韻，而今作同爾兄弟。逸周書周祝篇惡姑柔剛，與明陽長為韻，而今作剛柔。管子內業篇能無卜筮而知凶吉乎，與一為韻，而今作吉凶。文選鵩鳥賦或趨西東，與同為韻，而今作東西。答客難外有廩倉，與享為韻，而今作倉廩。皆後人不達古音，任意而妄改之者也。）"
                },
                {
                    "type": "NORMAL",
                    "text": "【四】【注】夫遊無窮者，非察辯所得。"
                },
                {
                    "type": "NORMAL",
                    "text": "【釋文】《索之》所白反。"
                },
                {
                    "type": "NORMAL",
                    "text": "【五】【注】非其任者，去之可也。"
                },
                {
                    "type": "NORMAL",
                    "text": "【疏】規規，經營之貌也。夫以觀察求道，言辯率真，雖復規規用心，而去之遠矣。譬猶以管闚天，詎知天之闊狹！用錐指地，寧測地之淺深！莊子道合二儀，孫龍德同錐管，智力優劣如此之懸，既其不如，宜其速去矣。"
                },
                {
                    "type": "NORMAL",
                    "text": "【六】【注】以此效彼，兩失之。"
                },
                {
                    "type": "NORMAL",
                    "text": "【疏】壽陵，燕之邑。邯鄲，趙之都。弱齡未壯，謂之餘子。趙都之地，其俗能行，故燕國少年，遠來學步。既乖本性，未得趙國之能；捨己效人，更失壽陵之故。是以用手據地，匍匐而還也。"
                },
                {
                    "type": "NORMAL",
                    "text": "【釋文】《壽陵餘子》司馬云：壽陵，邑名。未應丁夫為餘子。《邯》音寒。《鄲》音丹。邯鄲，趙國都也。◎慶藩案餘子，民之子弟。周禮小司徒，凡國之大事致民，大故致餘子，鄭司農云：餘子，謂羨也，以其羨卒也。蓋國之大事則致正卒，大故則并羨卒而致之也。逸周書糶匡篇成年，餘子務蓺；年儉，餘子務穡；年（儉）〔饑〕，餘〔子〕倅（務）運（二）。漢書食貨志餘子亦在於序室，蘇林曰：未任役為餘子，即司馬未應丁夫是也。《匍》音蒲，又音符。《匐》蒲北反，又音服。"
                },
                {
                    "type": "NORMAL",
                    "text": "【七】【疏】莊子道冠重玄，獨超方外；孫龍雖言辯弘博，而不離域中；故以孫學莊談，終無得理。若使心生企尚，躊躇不歸，必當失子之學業，忘子之故步。此合喻也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）趙諫議本有也字。"
                },
                {
                    "type": "SMALL",
                    "text": "（二）年饑餘子倅運句依逸周書原文改。"
                }
            ]
        },
        {
            "mainText": "公孫龍口呿而不合，舌舉而不下，乃逸而走【一】。",
            "commentary": [
                {
                    "type": "NORMAL",
                    "text": "【一】【疏】呿，開也。逸，奔也。前聞莊子之談，（以）〔已〕過視聽之表；復見魏牟之說，更超言象之外。內殊外隔，非孫龍所知，故口開而不能合，舌舉而不能下，是以心神恍惚，形體奔馳也。"
                },
                {
                    "type": "NORMAL",
                    "text": "【釋文】《口呿》起據反。司馬云：開也。李音袪，又巨劫反。"
                }
            ]
        },
        {
            "mainText": "莊子釣於濮水，楚王使大夫二人往先焉，曰：「願以境內累矣！【一】」",
            "commentary": [
                {
                    "type": "NORMAL",
                    "text": "【一】【疏】濮，水名也，屬東郡，今濮州濮陽縣是也。楚王，楚威王也。莊生心處無為，而寄跡綸釣，楚王知莊生賢達，屈為卿輔，是以齎持玉帛，爰發使命，詣於濮水，先述其意，願以國境之內委託賢人，王事殷繁，不無憂累之也。"
                },
                {
                    "type": "NORMAL",
                    "text": "【釋文】《濮水》音卜，陳地水也。《楚王》司馬云：威王也。《先焉》先，謂宣其言也。"
                }
            ]
        },
        {
            "mainText": "莊子持竿不顧，曰：「吾聞楚有神龜，死已三千歲矣，王巾笥而藏之廟堂之上。此龜者，寧其死為留骨而貴乎？寧其生而曳尾於塗中乎？」【一】",
            "commentary": [
                {
                    "type": "NORMAL",
                    "text": "【一】【疏】龜有神異，故刳之而卜，可以決吉凶也。盛之以笥，覆之以巾，藏之廟堂，用占國事，珍貴之也。問：「此龜者，寧全生遠害，曳尾於泥塗之中？豈欲刳骨留名，取貴廟堂之上邪？」是以莊生深達斯情，故敖然而不顧之矣。"
                },
                {
                    "type": "NORMAL",
                    "text": "【釋文】《巾笥》息嗣反，或音司。《而藏之》李云：藏之以笥，覆之以巾。"
                }
            ]
        },
        {
            "mainText": "二大夫曰：「寧生而曳尾塗中【一】。」",
            "commentary": [
                {
                    "type": "NORMAL",
                    "text": "【一】【疏】大夫率性以答莊生，適可生而曳尾，不能死而留骨也。"
                }
            ]
        },
        {
            "mainText": "莊子曰：「往矣！吾將曳尾於塗中【一】。」",
            "commentary": [
                {
                    "type": "NORMAL",
                    "text": "【一】【注】性各有所安也。"
                },
                {
                    "type": "NORMAL",
                    "text": "【疏】莊子保高尚之遐志，貴山海之逸心，類澤雉之養性，同泥龜之曳尾，是以令使命之速往，庶全我之無為也。"
                }
            ]
        },
        {
            "mainText": "惠子相梁，莊子往見之【一】。或謂惠子曰：「莊子來，欲代子相【二】。」於是惠子恐，搜於國中三日三夜【三】。",
            "commentary": [
                {
                    "type": "NORMAL",
                    "text": "【一】【疏】姓惠，名施，宋人，為梁惠王之相。惠施博識贍聞，辯名析理，既是莊生之友，故往訪之。"
                },
                {
                    "type": "NORMAL",
                    "text": "【釋文】《惠子相》息亮反。下同。《梁》相梁惠王。"
                },
                {
                    "type": "NORMAL",
                    "text": "【二】【疏】梁國之人，或有來者，知莊子才高德大，王必禮之。國相之位，恐有爭奪，故謂惠子，欲代之（）言〔相〕（一）也。"
                },
                {
                    "type": "NORMAL",
                    "text": "【三】【注】揚兵整旅。"
                },
                {
                    "type": "NORMAL",
                    "text": "【疏】惠施聞國人之言，將為實錄，心靈恐怖，慮有阽危，故揚兵整旅，三日三夜，搜索國中，尋訪莊子。"
                },
                {
                    "type": "NORMAL",
                    "text": "【釋文】《子恐》丘勇反。《摉》字又作搜，或作廋，所求反，李悉溝反，云：索也。說文云：求也。◎盧文弨曰：今本作搜。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）相字依正文改。"
                }
            ]
        },
        {
            "mainText": "莊子往見之，曰：「南方有鳥，其名為鵷鶵，子知之乎？夫鵷鶵，發於南海而飛於北海，非梧桐不止，非練實不食，非醴泉不飲。於是鴟得腐鼠，鵷鶵過之，仰而視之曰『嚇！』【一】今子欲以子之梁國而嚇我邪【二】？」",
            "commentary": [
                {
                    "type": "NORMAL",
                    "text": "【一】【疏】鵷鶵，鸞鳳之屬，亦言鳳子也。練實，竹食也。醴泉，泉甘味如醴也。嚇，怒而拒物聲也。惠施恐莊子奪己，故整旅揚兵，莊子因往見之，為其設譬。夫鳳是南方之鳥，來儀應瑞之物，非梧桐不止，非溟海不停，非竹實不食，非醴泉不飲。而凡猥之鳶，偶得臭鼠，自美其味，仰嚇鳳凰。譬惠施滯溺榮華，心貪國相，豈知莊子清高，無情爭奪。"
                },
                {
                    "type": "NORMAL",
                    "text": "【釋文】《鵷》於袁反。《鶵》仕俱反。李云：鵷鶵乃鸞鳳之屬也。《醴泉》音禮。李云：泉甘如醴。《嚇》本亦作呼，同。許嫁反，又許伯反。司馬云：嚇怒其聲，恐其奪己也。詩箋云：以口拒人曰嚇。"
                },
                {
                    "type": "NORMAL",
                    "text": "【二】【注】言物嗜好不同，願各有極。"
                },
                {
                    "type": "NORMAL",
                    "text": "【疏】鴟以腐鼠為美，仰嚇鵷鶵；惠以國相為榮，猜疑莊子。總合前譬也。"
                },
                {
                    "type": "NORMAL",
                    "text": "【釋文】《嗜》時志反。《好》呼報反。"
                }
            ]
        },
        {
            "mainText": "莊子與惠子遊於濠梁之上【一】。莊子曰：「儵魚出遊從容，是魚之樂也【二】。」",
            "commentary": [
                {
                    "type": "NORMAL",
                    "text": "【一】【疏】濠是水名，在淮南鍾離郡，今見有莊子之墓，亦有莊惠遨遊之所。石絕水為梁，亦言是濠水之橋梁，莊惠清談在其上也。"
                },
                {
                    "type": "NORMAL",
                    "text": "【釋文】《豪梁》本亦作濠，音同。司馬云：濠，水名也。石絕水曰梁。◎盧文弨曰：今本豪作濠。"
                },
                {
                    "type": "NORMAL",
                    "text": "【二】【疏】儵魚，白儵也。從容，放逸之貌也。夫魚遊於水，鳥棲於陸，各率其性，物皆逍遙。而莊子善達物情所以，故知魚樂也。"
                },
                {
                    "type": "NORMAL",
                    "text": "【釋文】《儵魚》徐音條。說文直留反。李音由，白魚也。爾雅云，鮂，黑鰦。郭注：即白儵也。一音篠，謂白儵魚也。◎盧文弨曰：儵，當作鯈，注同。此書內多混用。又鮂，黑鰦也。舊鮂為鮋，今據爾雅改正。《從容》七容反。《魚樂》音洛。注、下皆同。"
                }
            ]
        },
        {
            "mainText": "惠子曰：「子非魚，安知魚之樂【一】？」",
            "commentary": [
                {
                    "type": "NORMAL",
                    "text": "【一】【疏】惠施不體物性，妄起質疑，莊子非魚，焉知魚樂？"
                }
            ]
        },
        {
            "mainText": "莊子曰：「子非我，安知我不知魚之樂【一】？」",
            "commentary": [
                {
                    "type": "NORMAL",
                    "text": "【一】【注】欲以起明相非而不可以相知之義耳。子非我，尚可以知我之非魚，則我非魚，亦可以知魚之樂也。"
                },
                {
                    "type": "NORMAL",
                    "text": "【疏】若以我非魚，不得知魚，子既非我，何得知我？若子非我，尚得知我，我雖非魚，何妨知魚？反而質之，令其無難也。"
                }
            ]
        },
        {
            "mainText": "惠子曰：「我非子，固不知子矣；子固非魚也，子之不知魚之樂，全矣【一】。」",
            "commentary": [
                {
                    "type": "NORMAL",
                    "text": "【一】【注】舍其本言而給辯以難也。"
                },
                {
                    "type": "NORMAL",
                    "text": "【疏】惠非莊子，故不知莊子。莊必非魚，何得知魚之樂？不樂不知之義，於此無虧，捨其本宗，給辯以難。"
                },
                {
                    "type": "NORMAL",
                    "text": "【釋文】《以難》乃旦反。"
                }
            ]
        },
        {
            "mainText": "莊子曰：「請循其本【一】。子（一）曰『汝安知魚樂』云者，既已知吾知之而問我，我知之濠上也【二】。」",
            "commentary": [
                {
                    "type": "NORMAL",
                    "text": "【一】【疏】循，猶尋也。惠施給辯，有言無理，棄初逐末，失其論宗。請尋其源，自當無難。循本之義，列在下文。"
                },
                {
                    "type": "NORMAL",
                    "text": "【二】【注】尋惠子之本言云：「非魚則無緣相知耳。今子非我也，而云汝安知魚樂者，是知我之非魚也。苟知我之非魚，則凡相知者，果可以此知彼，不待是魚然後知魚也。故循子安知之云，已知吾之所知矣。而方復問我，我正知之於濠上耳，豈待入水哉！」夫物之所生而安者，天地不能易其處，陰陽不能回其業；故以陸生之所安，知水生之所樂，未足稱妙耳。"
                },
                {
                    "type": "NORMAL",
                    "text": "【疏】子曰者，莊子卻稱惠之辭也。惠子云子非魚安知魚樂者，足明惠子非莊子，而知莊子之不知魚也。且子既非我而知我，知我而問我，亦何妨我非魚而知魚，知魚而歎魚？夫物性不同，水陸殊致，而達其理者體其情，（足）〔是〕以濠上彷徨，知魚之適樂；鑒照群品，豈入水哉！故寄莊惠之二賢，以標議論之大體也。"
                },
                {
                    "type": "NORMAL",
                    "text": "【釋文】《方復》扶又反。《其處》昌慮反。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引張君房本子上有且字。"
                }
            ]
        },
        {
            "mainText": "外篇至樂第十八【一】",
            "commentary": [
                {
                    "type": "NORMAL",
                    "text": "【一】【釋文】以義名篇。《樂》音洛。"
                }
            ]
        },
        {
            "mainText": "天下有至樂無有哉？有可以活身者無有哉【一】？今奚為奚據？奚避奚處？奚就奚去？奚樂奚惡【一】？",
            "commentary": [
                {
                    "type": "NORMAL",
                    "text": "【一】【注】忘歡而後樂足，樂足而後身存。將以為有樂耶？而至樂無歡；將以為無樂耶？而身以存而無憂。"
                },
                {
                    "type": "NORMAL",
                    "text": "【疏】此假問之辭也。至，極也。樂，歡也。言寰宇之中，頗有至極歡樂，可以養活身命者無有哉？"
                },
                {
                    "type": "NORMAL",
                    "text": "【釋文】《至樂》音洛。篇內不出者皆同。至，極也。樂，歡也。"
                },
                {
                    "type": "NORMAL",
                    "text": "【二】【注】擇此八者，莫足以活身，唯無擇而任其所遇（一）乃全耳。"
                },
                {
                    "type": "NORMAL",
                    "text": "【疏】奚，何也。今欲行至樂之道以活身者，當何所為造，何所依據，何所避諱，何所安處，何所從就，何所捨去，何所歡樂，何所嫌惡，而合至樂之道乎？此假設疑問，下自曠顯。"
                },
                {
                    "type": "NORMAL",
                    "text": "【釋文】《奚惡》烏路反。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）世德堂本遇下有者字，趙諫議本無。"
                }
            ]
        },
        {
            "mainText": "夫天下之所尊者，富貴壽善也；所樂者，身安厚味美服好色音聲也【一】；所下者，貧賤夭惡也【二】；所苦者，身不得安逸，口不得厚味，形不得美服，目不得好色，耳不得音聲；若不得者，則大憂以懼。其為形也亦愚哉！【三】",
            "commentary": [
                {
                    "type": "NORMAL",
                    "text": "【一】【疏】天下所尊重者，無過富足財寶，貴盛榮華，壽命遐長，善名令譽；所歡樂者，滋味爽口，麗服榮身，玄黃悅目，宮商娛耳。若得之者，則為據處就樂。"
                },
                {
                    "type": "NORMAL",
                    "text": "【二】【疏】貧窮卑賤，夭折惡名，世閒以為下也。"
                },
                {
                    "type": "NORMAL",
                    "text": "【三】【注】凡此，失之無傷於形而得之有損於性，今反以不得為憂，故愚。"
                },
                {
                    "type": "NORMAL",
                    "text": "【疏】凡此上事，無益於人，而流俗以不得為苦，既不適情，遂憂愁懼慮。如此修為形體，豈不甚愚癡！"
                }
            ]
        },
        {
            "mainText": "夫富者，苦身疾作，多積財而不得盡用，其為形也亦外矣【一】。夫貴者，夜以繼日，思慮善否，其為形也亦疏矣【二】。人之生也，與憂俱生，壽者惛惛，久憂不死，何苦也！其為形也亦遠矣【三】。烈士為天下見善矣，未足以活身。吾未知善之誠善邪，誠不善邪？若以為善矣，不足活身；以為不善矣，足以活人。【四】故曰，「忠諫不聽，蹲循勿爭【五】。」故夫子胥爭之以殘其形，不爭，名亦不成。誠有善無有哉【六】？",
            "commentary": [
                {
                    "type": "NORMAL",
                    "text": "【一】【注】內其形者，知足而已（一）。"
                },
                {
                    "type": "NORMAL",
                    "text": "【疏】夫富豪之家，勞神苦思，馳騁身力，多聚錢財，積而不散，用何能盡！內其形者，豈其如斯也！"
                },
                {
                    "type": "NORMAL",
                    "text": "【二】【注】故親其形者，自得於身中而已。"
                },
                {
                    "type": "NORMAL",
                    "text": "【疏】夫位高慮遠，祿重憂深，是以晝夜思量，獻可替否，勞形怵心，無時暫息，其為形也，不亦疏乎！"
                },
                {
                    "type": "NORMAL",
                    "text": "【三】【注】夫遺生然後能忘憂，忘憂而後生可樂，生可樂而後形是我有，富是我物，貴是我榮也。"
                },
                {
                    "type": "NORMAL",
                    "text": "【疏】夫稟氣頑癡，生而憂戚，雖復壽考，而精神惛闇，久憂不死，翻成苦哉。如此為形，豈非疏遠，其於至樂，不亦謬乎！"
                },
                {
                    "type": "NORMAL",
                    "text": "【釋文】《惛惛》音昏，又音門。"
                },
                {
                    "type": "NORMAL",
                    "text": "【四】【注】善則適當，故不周濟。"
                },
                {
                    "type": "NORMAL",
                    "text": "【疏】誠，實也。夫忠烈之士，忘身徇節，名傳今古，見善世閒，然未知此善是（有）〔否〕虛實。善若實也，不足以活身命；善必虛也，不應養活蒼生。賴諫諍而太平，此足以活人也；為忠烈而被戮，此不足以活身也。"
                },
                {
                    "type": "NORMAL",
                    "text": "【五】【注】唯中庸之德為然。"
                },
                {
                    "type": "NORMAL",
                    "text": "【疏】蹲循，猶順從也。夫為臣之法，君若無道，宜以忠誠之心匡諫；君若不聽，即須蹲循休止，若逆鱗強諍，必遭刑戮也。"
                },
                {
                    "type": "NORMAL",
                    "text": "【釋文】《蹲》七旬反。郭音存，又趣允反。《循》音旬，又音脣。《勿爭》爭鬥之爭。下同。◎家世父曰：外物篇踆於窾水，釋文引字林云，踆，古蹲字。史記貨殖傳下有（踆）〔蹲〕鴟，徐廣云：蹲，古作踆。玉篇足部：踆，退也。辵部：逡，退也。踆逡字同。漢書巡行郡國作循行。蹲循，猶逡巡也。◎慶藩案蹲循即逡巡。廣雅：逡巡，卻退也。管子戒篇作逡遁，（漢鄭固碑同。）小問篇作遵循，（荀子同。）晏子問篇作逡遁，又作逡循，漢書平（常）〔當〕傳贊作逡遁，（萬）〔萭〕（二）章傳作逡循，三禮注作逡遁，字異而義實同。"
                },
                {
                    "type": "NORMAL",
                    "text": "【六】【注】故當緣督以為經也。"
                },
                {
                    "type": "NORMAL",
                    "text": "【疏】吳王夫差，荒淫無道，子胥忠諫，以遭殘戮。若不諫諍，忠名不成。故諫與不諫，善與不善，誠未可定矣。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）趙諫議本此句作厚形知足。"
                },
                {
                    "type": "SMALL",
                    "text": "（二）當字萭字均依漢書改。"
                }
            ]
        },
        {
            "mainText": "今俗之所為與其所樂，吾又未知樂之果樂邪，果不樂邪【一】？吾觀夫俗之所樂，舉群趣者，誙誙然如將不得已【二】，而皆曰樂者，吾未之樂也，亦未之（一）不樂也【三】。果有樂無有哉？吾以無為誠樂（二）矣【四】，又俗之所大苦也。故曰，「至樂無樂，至譽無譽。【五】」",
            "commentary": [
                {
                    "type": "NORMAL",
                    "text": "【一】【疏】果，未定也。流俗以貪染為心，以色聲為樂。未知此樂決定樂耶？而倒置之心，未可謂信也。"
                },
                {
                    "type": "NORMAL",
                    "text": "【二】【注】舉群趣其所樂，乃不避死也。"
                },
                {
                    "type": "NORMAL",
                    "text": "【疏】誙誙，趣死貌也。已，止也。舉世之人，群聚趣競，所歡樂者，無過五塵，貪求至死，未能止息之也。"
                },
                {
                    "type": "NORMAL",
                    "text": "【釋文】《誙誙》戶耕反，徐苦耕反，又胡挺反。李云：趣死貌。崔云：以是為非，以非為是。誙誙，本又作脛脛。"
                },
                {
                    "type": "NORMAL",
                    "text": "【三】【注】無懷而恣物耳。"
                },
                {
                    "type": "NORMAL",
                    "text": "【疏】而世俗之人，皆用色聲為上樂，而莊生體道忘淡，故不見其樂，亦不見其不樂也。"
                },
                {
                    "type": "NORMAL",
                    "text": "【四】【注】夫無為之樂，無憂而已。"
                },
                {
                    "type": "NORMAL",
                    "text": "【疏】以色聲為樂者，未知決定有此樂不？若以莊生言之，用虛淡無為為至實之樂。"
                },
                {
                    "type": "NORMAL",
                    "text": "【五】【注】俗以鏗鎗為樂，美善為譽。"
                },
                {
                    "type": "NORMAL",
                    "text": "【疏】俗以富貴榮華鏗金鎗玉為上樂，用美言佞善為令譽，以無為恬淡寂寞虛夷為憂苦。故知至樂以無樂為樂，至譽以無譽為譽也。"
                },
                {
                    "type": "NORMAL",
                    "text": "【釋文】《鏗》苦耕反。《鎗》七羊反。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引江南古藏本未之俱作未知之，趙諫議本作未知。"
                },
                {
                    "type": "SMALL",
                    "text": "（二）闕誤引江南古藏本誠樂作而誠者為樂。"
                }
            ]
        },
        {
            "mainText": "天下是非果未可定也。雖然，無為可以定是非。【一】至樂活身，唯無為幾存【二】。請嘗試言之。天無為以之清，地無為以之寧，【三】故兩無為相合，萬物皆化【四】。芒乎芴乎，而無從出乎【五】！芴乎芒乎，而無有象乎【六】！萬物職職，皆從無為殖【七】。故曰天地無為也而無不為也【八】，人也孰能得無為哉【九】！",
            "commentary": [
                {
                    "type": "NORMAL",
                    "text": "【一】【注】我無為而任天下之是非，是非者（一）各自任則定矣。"
                },
                {
                    "type": "NORMAL",
                    "text": "【疏】夫有為執滯，執是競非，而是非無主，故不可定矣。無為虛淡，忘是忘非，既無是非而是非定者也。"
                },
                {
                    "type": "NORMAL",
                    "text": "【二】【注】百姓足（二）則吾身近乎存也。"
                },
                {
                    "type": "NORMAL",
                    "text": "【疏】幾，近也。存，在也。夫至樂無樂，常適無憂，可以養活身心，終其天命，唯彼無為，近在其中者矣。"
                },
                {
                    "type": "NORMAL",
                    "text": "【釋文】《近乎》附近之近。"
                },
                {
                    "type": "NORMAL",
                    "text": "【三】【注】皆自清寧耳，非為之所得。"
                },
                {
                    "type": "NORMAL",
                    "text": "【四】【注】不為而自合，故皆化，若有意乎為之，則有時而滯也。"
                },
                {
                    "type": "NORMAL",
                    "text": "【疏】天無心為清而自然清虛，地無心為寧而自然寧靜。故天地無為，兩儀相合，升降災福而萬物化生，若有心為之，即不能已。"
                },
                {
                    "type": "NORMAL",
                    "text": "【五】【注】皆自出耳，未有為而出之也。"
                },
                {
                    "type": "NORMAL",
                    "text": "【釋文】《芒乎》李音荒，又呼晃反。下同。《芴乎》音忽。下同。"
                },
                {
                    "type": "NORMAL",
                    "text": "【六】【注】無有為之象。"
                },
                {
                    "type": "NORMAL",
                    "text": "【疏】夫二儀造化，生物無心，恍惚芒昧，參差難測；尋其從出，莫知所由；視其形容，竟無象貌。覆論芒芴，互其文耳。◎慶藩案芴芒，即忽荒也。（爾雅太歲在巳曰大荒落，史（書）〔記〕曆書荒作芒。三代世表帝芒，索隱：芒，一作荒。）淮南原道篇游淵霧，鶩忽怳，高注：忽怳，無形之象。文選七發李注引淮南正作忽荒。人間篇曰，翱翔乎忽荒之上，賈誼鵩賦寥廓忽荒兮，與道翱翔。是其證。"
                },
                {
                    "type": "NORMAL",
                    "text": "【七】【注】皆自殖耳。"
                },
                {
                    "type": "NORMAL",
                    "text": "【疏】職職，繁多貌也。夫春生夏長，庶物繁多，孰使其然？皆自生耳。尋其源流，從無為種植。既無為種植，豈有為耶！"
                },
                {
                    "type": "NORMAL",
                    "text": "【釋文】《萬（萬）〔物〕職職》司馬云：職職，猶祝祝也。李云：繁（植）〔殖〕貌。案爾雅，職，主也。謂各有主而區別。◎盧文弨曰：舊殖訛淔，（三）今改正。"
                },
                {
                    "type": "NORMAL",
                    "text": "【八】【注】若有為則有不濟（四）也。"
                },
                {
                    "type": "NORMAL",
                    "text": "【九】【注】得無為則無樂而樂至矣。"
                },
                {
                    "type": "NORMAL",
                    "text": "【疏】孰，誰也。夫天地清寧，無為虛廓而升降，生化而無不為也。凡俗之人，心靈暗昧，耽滯有欲，誰能得此無為哉！言能之者，乃至務也。若得之者，便是德合二儀，冥符至樂也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）趙諫議本無者字。"
                },
                {
                    "type": "SMALL",
                    "text": "（二）趙本足作定。"
                },
                {
                    "type": "SMALL",
                    "text": "（三）世德堂本作殖。"
                },
                {
                    "type": "SMALL",
                    "text": "（四）世德堂本濟作齊。"
                }
            ]
        },
        {
            "mainText": "莊子妻死，惠子弔之【一】，莊子則方箕踞鼓盆而歌【二】。",
            "commentary": [
                {
                    "type": "NORMAL",
                    "text": "【一】【疏】莊惠二子為淡水素交，既有死亡，理須往弔。"
                },
                {
                    "type": "NORMAL",
                    "text": "【二】【疏】箕踞者，垂兩腳如簸箕形也。盆，瓦缶也。莊子知生死之不二，達哀樂之為一，是以妻亡不哭，鼓盆而歌，垂腳箕踞，敖然自樂。"
                },
                {
                    "type": "NORMAL",
                    "text": "【釋文】《箕踞》音據。《盆》謂瓦缶也。"
                }
            ]
        },
        {
            "mainText": "惠子曰：「與人居，長子老身，死不哭亦足矣，又鼓盆而歌，不亦甚乎【一】！」",
            "commentary": [
                {
                    "type": "NORMAL",
                    "text": "【一】【疏】共妻居處，長養子孫，妻老死亡，竟不哀哭，乖於人理，足是無情，加之鼓歌，一何太甚也！"
                },
                {
                    "type": "NORMAL",
                    "text": "【釋文】《長子》丁丈反。"
                }
            ]
        },
        {
            "mainText": "莊子曰：「不然。是其始死也，我獨何能無概然！【一】察其始而本無生，非徒無生也而本無形，非徒無形也而本無氣【二】。雜乎芒芴之間，變而有氣，氣變而有形，形變而有生，今又變而之死（一），是相與為春秋冬夏四時行也【三】。人且偃然寢於巨室，而我噭噭然隨而哭之，自以為不通乎命，故止也【四】。」",
            "commentary": [
                {
                    "type": "NORMAL",
                    "text": "【一】【疏】然，猶如是也。世人皆欣生惡死，哀死樂生，故我初聞死之時，何能獨無概然驚歎也！"
                },
                {
                    "type": "NORMAL",
                    "text": "【釋文】《無概》古代反。司馬云：感也。又音骨，哀亂貌。"
                },
                {
                    "type": "NORMAL",
                    "text": "【二】【疏】莊子聖人，妙達根本，故睹察初始本自無生，未生之前亦無形質，無形質之前亦復無氣。從無生有，假合而成，是知此身不足惜也。"
                },
                {
                    "type": "NORMAL",
                    "text": "【三】【疏】大道在恍惚之內，造化芒昧之中，和雜清濁，變成陰陽二氣；二氣凝結，變而有形；形既成就，變而生育。且從無出有，變而為生，自有還無，變而為死。而生來死往，變化循環，亦猶春秋冬夏，四時代序。是以達人觀察，何哀樂之有哉！"
                },
                {
                    "type": "NORMAL",
                    "text": "【四】【注】未明而概，已達而止，斯所以誨有情者，將令推至理以遣累也。"
                },
                {
                    "type": "NORMAL",
                    "text": "【疏】偃然，安息貌也。巨室，謂天地之閒也。且夫息我以死，臥於天地之閒，譬彼炎涼，何得隨而哀慟！自覺不通天命，故止哭而鼓盆也。"
                },
                {
                    "type": "NORMAL",
                    "text": "【釋文】《巨室》巨，大也。司馬云：以天地為室也。《噭噭》古弔反，又古堯反。《將令》力呈反。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤作萬物皆化，今又變而之死，云：化下有生字，又作有。"
                }
            ]
        },
        {
            "mainText": "支離叔與滑介叔觀於冥伯之丘，崑崙之虛，黃帝之所休【一】。俄而柳生其左肘，其意蹶蹶然惡之【二】。",
            "commentary": [
                {
                    "type": "NORMAL",
                    "text": "【一】【疏】支離，謂支體離析，以明忘形也。滑介，猶骨稽也，謂骨稽挺特，以遺忘智也。欲顯叔世澆訛，故號為叔也。冥，闇也。伯，長也。崑崙，人身也。言神智杳冥，堪為物長；崑崙玄遠，近在人身；丘墟不平，俯同世俗；而黃帝聖君，光臨區宇，休心息智，寄在凡庸。是知至道幽玄，其則非遠，故託二叔以彰其義也。"
                },
                {
                    "type": "NORMAL",
                    "text": "【釋文】《支離叔與滑》音骨。崔本作潏。《介》音界。《叔》李云：支離忘形，滑介忘智，言二子乃識化也。《冥伯之丘》李云，丘名，喻杳冥也。《崑崙》力門反。《之虛》音墟。《所休》休，息也。"
                },
                {
                    "type": "NORMAL",
                    "text": "【二】【疏】蹶蹶，驚動貌。柳（生）者，易生之木；木者，棺槨之象；此是將死之徵也。二叔遊於崑崙，觀於變化，俄頃之間，左臂生柳，蹶然驚動，似欲惡之也。"
                },
                {
                    "type": "NORMAL",
                    "text": "【釋文】《左肘》竹九反。司馬本作胕，音趺，云：胕，足上也。◎家世父曰：說文：瘤，腫也。玉篇：瘤，瘜肉。廣韻：瘤，肉起疾。說文亦以瘜為寄肉。瘤之生於身，假借者也；人之有生，亦假借也；皆塵垢之附物者也。柳瘤字，一聲之轉。《蹶蹶》紀衛反，動也。《惡之》烏路反。後皆同。"
                }
            ]
        },
        {
            "mainText": "支離叔曰：「子惡之乎【一】？」",
            "commentary": [
                {
                    "type": "NORMAL",
                    "text": "【一】【疏】相與觀化，貴在虛忘。蹶然驚動，似有嫌惡也。"
                }
            ]
        },
        {
            "mainText": "滑介叔曰：「亡，予何惡【一】！生者，假借也；假之而生生者，塵垢也【二】。死生為晝夜【三】。且吾與子觀化而化及我，我又何惡焉【四】！」",
            "commentary": [
                {
                    "type": "NORMAL",
                    "text": "【一】【疏】亡，無也。觀化之理，理在忘懷，我本無身，何惡之有也！"
                },
                {
                    "type": "NORMAL",
                    "text": "【二】【疏】夫以二氣五行，四支百體假合結聚，借而成身。是知生者塵垢穢累，非真物者也。"
                },
                {
                    "type": "NORMAL",
                    "text": "【釋文】《垢也》音苟。"
                },
                {
                    "type": "NORMAL",
                    "text": "【三】【疏】以生為晝，以死為夜，故天不能無晝夜，人焉能無死生！"
                },
                {
                    "type": "NORMAL",
                    "text": "【四】【注】斯皆先示有情，然後尋至理以遣之。若云我本無情，故能無憂，則夫有情者，遂自絕於遠曠之域，而迷困於憂樂之竟矣。"
                },
                {
                    "type": "NORMAL",
                    "text": "【疏】我與子同遊，觀於變化，化而及我，斯乃（是）〔理〕當待終，有何嫌惡？既冥死生之變，故合至樂也。"
                },
                {
                    "type": "NORMAL",
                    "text": "【釋文】《之竟》音境。"
                }
            ]
        },
        {
            "mainText": "莊子之楚，見空髑髏，髐然有形，撽以馬捶，因而問之【一】，曰：「夫子貪生失理，而為此乎【二】？將子有亡國之事，斧鉞之誅，而為此乎【三】？將子有不善之行，愧遺父母妻子之醜，而為此乎【四】？將子有凍餒之患，而為此乎【五】？將子之春秋故及此乎？【六】」",
            "commentary": [
                {
                    "type": "NORMAL",
                    "text": "【一】【疏】之，適也。髐然，無潤澤也。撽，打擊也。馬捶，猶馬杖也。莊子適楚，遇見髑髏，空骨無肉，朽骸無潤，遂以馬杖打擊，因而問之。欲明死生之理均齊，故寄髑髏寓言答問也。"
                },
                {
                    "type": "NORMAL",
                    "text": "【釋文】《髑》音獨。《髏》音樓。《髐》苦堯反，徐又許堯反，李呼交反。司馬李云：白骨貌有枯形也。《撽》苦弔反，又古的反。說文作｛敫手｝，云：旁擊也。《馬捶》拙蘂反，又之睡反，馬杖也。"
                },
                {
                    "type": "NORMAL",
                    "text": "【二】【疏】夫子貪欲資生，失於道理，致使夭折性命，而骸骨為此乎？"
                },
                {
                    "type": "NORMAL",
                    "text": "【三】【疏】為當有亡國征戰之事，行陳斧鉞之誅，而為此乎？"
                },
                {
                    "type": "NORMAL",
                    "text": "【四】【疏】或行姦盜不善之行，世閒共惡，人倫所恥，遺愧父母，羞見妻孥，慚醜而死於此乎？"
                },
                {
                    "type": "NORMAL",
                    "text": "【釋文】《愧遺》唯季反。"
                },
                {
                    "type": "NORMAL",
                    "text": "【五】【疏】餒，餓也。或遊學他鄉，衣糧乏盡，患於飢凍，死於此乎？"
                },
                {
                    "type": "NORMAL",
                    "text": "【釋文】《凍》丁貢反。《餒》奴罪反。"
                },
                {
                    "type": "NORMAL",
                    "text": "【六】【疏】春秋，猶年紀也。將子有黃髮之年，耆艾之壽，終於天命，卒於此乎？"
                }
            ]
        },
        {
            "mainText": "於是語卒，援髑髏，枕而臥【一】。夜半，髑髏見夢曰：「子（一）之談者似辯士。視子所言，皆生人之累也，死則無此矣。子欲聞死之說乎？【二】」",
            "commentary": [
                {
                    "type": "NORMAL",
                    "text": "【一】【疏】卒，終也。援，引也。初逢枯骨，援馬杖而擊之，問語既終，引髑髏而高枕也。"
                },
                {
                    "type": "NORMAL",
                    "text": "【釋文】《援》音袁。《枕而》針鴆反。"
                },
                {
                    "type": "NORMAL",
                    "text": "【二】【疏】睹於此，子所言皆是生人之累患，欲論死道，則無此憂虞。子是生人，頗欲聞死人之說乎？莊子睡中感於此夢也。"
                },
                {
                    "type": "NORMAL",
                    "text": "【釋文】《見夢》賢遍反。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引張君房本子上有向字。"
                }
            ]
        },
        {
            "mainText": "莊子曰：「然【一】。」",
            "commentary": [
                {
                    "type": "NORMAL",
                    "text": "【一】【疏】然，許髑髏，欲〔聞〕（一）其死說。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）聞字依上正文補。"
                }
            ]
        },
        {
            "mainText": "髑髏曰：「死，無君於上，無臣於下；亦無四時之事，從（一）然以天地為春秋，雖南面王樂，不能過也【一】。」",
            "commentary": [
                {
                    "type": "NORMAL",
                    "text": "【一】【疏】夫死者，魂氣升於天，骨肉歸乎土。既無四時炎涼之事，寧有君臣上下之累乎！從容不復死生，故與二儀同其年壽；雖南面稱孤，王侯之樂亦不能過也。"
                },
                {
                    "type": "NORMAL",
                    "text": "【釋文】《從然》七容反，從容也。李徐子用反，縱逸也。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引張君房本從作泛。"
                }
            ]
        },
        {
            "mainText": "莊子不信，曰：「吾使司命復生子形，為子骨肉肌膚，反子父母妻子閭里知識，子欲之乎【一】？」",
            "commentary": [
                {
                    "type": "NORMAL",
                    "text": "【一】【疏】莊子不信髑髏之言，更說生人之事。欲使司命之鬼，復骨肉，反妻子，歸閭里，頗欲之乎？"
                },
                {
                    "type": "NORMAL",
                    "text": "【釋文】《復生》音服，又扶又反。"
                }
            ]
        },
        {
            "mainText": "髑髏深矉蹙頞曰：「吾安能棄南面王樂而復為人閒（一）之勞乎【一】！」",
            "commentary": [
                {
                    "type": "NORMAL",
                    "text": "【一】【注】舊說云莊子樂死惡生，斯說謬矣！若然，何謂齊乎？所謂齊者，生時安生，死時安死，生死之情既齊，則無為當生而憂死耳。此莊子之旨也。"
                },
                {
                    "type": "NORMAL",
                    "text": "【疏】深矉蹙頞，憂愁之貌也。既聞司命復形，反於鄉里，於是（矉）〔憂〕愁矉蹙，不用此言。誰能復為生人之勞而棄南面王之樂耶！"
                },
                {
                    "type": "NORMAL",
                    "text": "【釋文】《深矉》音頻。《蹙》本又作顣，又作〈足戚〉，同。子六反。《頞》於葛反。李云：矉顣者，愁貌。《而復》扶又反。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引張君房本人閒作生人。"
                }
            ]
        },
        {
            "mainText": "顏淵東之齊，孔子有憂色。子貢下席而問曰：「小子敢問，回東之齊，夫子有憂色，何邪？」【一】",
            "commentary": [
                {
                    "type": "NORMAL",
                    "text": "【一】【疏】顏回自西之東，從魯往於齊國，欲將三皇五帝之道以教齊侯，尼父恐不逗機，故有憂色。於是子貢避席，自稱小子，敢問夫子憂色所由。"
                }
            ]
        },
        {
            "mainText": "孔子曰：「善哉汝問！昔者管子有言，丘甚善之，曰：『褚小者不可以懷大，綆短者不可以汲深【一】。』夫若是者，以為命有所成而形有所適也，夫不可損益【二】。吾恐回與齊侯言堯舜黃帝之道，而重以燧人神農之言。彼將內求於己而不得，不得則惑，人惑則死。【三】",
            "commentary": [
                {
                    "type": "NORMAL",
                    "text": "【一】【疏】褚，容受也。懷，包藏也。綆，汲索也。夫容小之器，不可以藏大物；短促之繩，不可以引深井。此言出管子之書，孔丘善之，故引以為譬也。"
                },
                {
                    "type": "NORMAL",
                    "text": "【釋文】《褚小》豬許反。◎慶藩案玉篇：褚，裝衣也。字或作〈衤宁〉。一切經音義引通俗文曰：裝衣曰〈衤宁〉。說文繫傳：褚，衣之橐也。集韻：囊也。字或作〈甾宁〉。說文，〈甾宁〉，〈巾盾〉也，所以〔載〕（一）盛米。又曰：〈巾盾〉，載米〈甾宁〉也。繫傳曰：〈甾宁〉〔亦〕（二）囊也。左成三年傳，鄭賈人有將寘於褚中以出，蓋褚可以囊物，亦可以囊人者也。《綆》格猛反，汲索也。《汲》居及反。"
                },
                {
                    "type": "NORMAL",
                    "text": "【二】【注】故當任之而已。"
                },
                {
                    "type": "NORMAL",
                    "text": "【疏】夫人稟於天命，愚智各有所成；受形造化，情好咸著所適；方之鳧鶴不可益損，故當任之而無不當也。"
                },
                {
                    "type": "NORMAL",
                    "text": "【釋文】《所適》適，或作通。"
                },
                {
                    "type": "NORMAL",
                    "text": "【三】【注】內求不得，將求於外。舍內求外，非惑如何！"
                },
                {
                    "type": "NORMAL",
                    "text": "【疏】黃帝堯舜，五帝也。燧人神農，三皇也。恐顏回將三皇五帝之道以說齊侯。既而步驟殊時，澆淳異世，執持聖跡，不逗機緣，齊侯聞此大言，未能領悟，求於己身，不能得解。脫不得解，則心生疑惑，於是忿其勝己，必殺顏回。"
                },
                {
                    "type": "NORMAL",
                    "text": "【釋文】《皇帝》謂三皇五帝也。司馬本作黃帝。◎盧文弨曰：今本作黃帝。案皇黃古通用，陸氏謂三皇五帝，非。《而重》直用反。《舍內》音捨。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）載字依說文補。"
                },
                {
                    "type": "SMALL",
                    "text": "（二）亦字依繫傳補。又〈甾宁〉字原刻均訛作〈缶宁〉，今正之。"
                }
            ]
        },
        {
            "mainText": "且女獨不聞邪？昔者海鳥止於魯郊，魯侯御而觴之于廟，奏九韶以為樂，具太牢以為膳【一】。鳥乃眩視憂悲，不敢食一臠，不敢飲一杯，三日而死【二】。此以己養養鳥也，非以鳥養養鳥也【三】。夫以鳥養養鳥者，宜栖之深林，遊之壇陸，浮之江湖，食之鰌〈魚攸〉，隨行列而止，委蛇而處【四】。彼唯人言之惡聞，奚以夫譊譊為乎！咸池九韶之樂，張之洞庭之野，鳥聞之而飛，獸聞之而走，魚聞之而下入，人卒聞之，相與還而觀之【五】。魚處水而生，人處水而死，彼必相與異，其好惡故異也（二）【六】。故先聖不一其能，不同其事【七】。名止於實，義設於適，是之謂條達而福持【八】。」",
            "commentary": [
                {
                    "type": "NORMAL",
                    "text": "【一】【疏】郭外曰郊。御，迎也。九韶，舜樂名也。太牢，牛羊豕也。昔有海鳥，名曰爰居，形容極大，頭高八尺，避風而至，止魯東郊。實是凡鳥而妄以為瑞，臧文仲祀之，故有不智之名也。於是奏韶樂，設太牢，迎於太廟之中而觴宴之也。此臧文仲用為神鳥，非關魯侯，但飲鳥於魯廟之中，故言魯侯觴之也。"
                },
                {
                    "type": "NORMAL",
                    "text": "【釋文】《且女》音汝。後同。《海鳥》司馬云：國語曰爰居也。止魯東門之外三日，臧文仲使國人祭之；不云魯侯也。爰居，一名雜縣，舉頭高八尺。樊光注爾雅云：形似鳳凰。◎慶藩案文選江文通雜體詩注引司馬云：海鳥，爰居也。（太平御覽九百二十五引鳥下有即字，爰居作鶢鶋。）不若釋文之詳。《御而》音訝。《觴》音傷。《于廟》司馬云：飲之於廟中也。《九韶》常遙反。舜樂名。"
                },
                {
                    "type": "NORMAL",
                    "text": "【二】【疏】夫韶樂太牢，乃美乃善，而施之爰居，非所餐聽，故目眩心悲，數日而死。亦猶三皇五帝，其道高遠，施之齊侯，非所聞之也。"
                },
                {
                    "type": "NORMAL",
                    "text": "【釋文】《眩》玄遍反。司馬本作玄，音眩。《視》如字。徐市至反。《臠》里轉反。"
                },
                {
                    "type": "NORMAL",
                    "text": "【三】【疏】韶樂牢觴，是養人之具，非養鳥之物也。亦猶顏回以己之學術以教於齊侯，非所樂也。"
                },
                {
                    "type": "NORMAL",
                    "text": "【四】【疏】壇陸，湖渚也。鰌，泥鰌也。〈魚攸〉，白魚子也。逶迆，寬舒自得也。夫養鳥之法，宜栖茂林，放洲渚，食魚子，浮江湖，逐群飛，自閒放，此以鳥養之法養鳥者也。亦猶齊侯率己所行，逍遙自得，無所企羨也。"
                },
                {
                    "type": "NORMAL",
                    "text": "【釋文】《壇》大丹反。司馬本作澶，音但，云：水沙澶也。《食之》音嗣。《〈魚攸〉》音條，又音攸（二），李徒由反，一音由。◎盧文弨曰：今本作又音篠。《隨行》戶剛反。《委》於危反。《蛇》以支反，又如字。"
                },
                {
                    "type": "NORMAL",
                    "text": "【五】【疏】奚，何也。繞，喧聒也。咸池，堯樂也。洞庭之野，謂天地之閒也。還，繞也。咸池九韶，惟人愛好，魚鳥諸物惡聞其聲，愛好則繞而觀之，惡聞則高飛深入。既有欣有惡，八音何用為乎！"
                },
                {
                    "type": "NORMAL",
                    "text": "【釋文】《譊譊》乃交反。《咸池》堯樂名。《之樂》如字。《人卒》寸忽反。司馬音子忽反，云：眾也。《還而》音患，又旋面反。"
                },
                {
                    "type": "NORMAL",
                    "text": "【六】【疏】魚好水而惡陸，人好陸而惡水。彼之人魚，稟性各別，好惡不同，故死生斯異。豈唯二種，萬物皆然也。"
                },
                {
                    "type": "NORMAL",
                    "text": "【釋文】《其好》呼報反。"
                },
                {
                    "type": "NORMAL",
                    "text": "【七】【注】各隨其情。"
                },
                {
                    "type": "NORMAL",
                    "text": "【疏】先古聖人，因循物性，使人如器，不一其能，各稱其情，不同其事也。是知將三皇之道以說齊侯者，深不可也。"
                },
                {
                    "type": "NORMAL",
                    "text": "【八】【注】實而適，故條達；性常得，故福持。"
                },
                {
                    "type": "NORMAL",
                    "text": "【疏】夫因實立名，而名以召實，故名止於實，不用實外求名。而義者宜也，隨宜施設，適性而已，不用捨己效人。如是之道，可謂條理通達，而福德扶持者矣。"
                },
                {
                    "type": "NORMAL",
                    "text": "【校】（一）闕誤引江南古藏本故異也三字作好惡異。"
                },
                {
                    "type": "SMALL",
                    "text": "（二）世德堂本作筱，此從釋文原本。"
                }
            ]
        },
        {
            "mainText": "列子行食於道從，見百歲髑髏，攓蓬而指之曰：「唯予與汝知而未嘗死，未嘗生也【一】。若（一）果養乎？予果歡乎【二】？」",
            "commentary": [
                {
                    "type": "NORMAL",
                    "text": "【一】【注】各以所遇為樂。"
                },
                {
                    "type": "NORMAL",
                    "text": "【疏】攓，拔也。從，傍也。禦寇困於行李，食於道傍，仍見枯朽髑髏，形色似久。言百歲者，舉其大數。髑髏隱在蓬草之下，遂拔卻蓬草，因而指麾與言。然髑髏以生為死，以死為生，列子則以生為生，以死為死。生死各執一方，未足為定，故未嘗死，未嘗生也。"
                },
                {
                    "type": "NORMAL",
                    "text": "【釋文】《道從》如字。司馬云：從，道旁也。本或作徒。◎盧文弨曰：殷敬順列子天瑞篇釋文云：莊子從作徒。司馬云：徒，道旁也，本或作從。與此本異。◎慶藩案道從當為道徒之誤。從徒形相似，故徒誤為從。列子天瑞篇正作食於道徒。《攓》居輦反，徐紀偃反，又起虔反。司馬云：拔也。或音厥。《蓬》步東反，徐扶公反。◎慶藩案攓，正字作〈扌寒〉。說文：〈扌寒〉，拔取也。攓為〈扌寒〉之借字，故司馬訓為拔也。亦通作搴。離騷朝搴阰之木蘭。（說文引此正作〈扌寒〉。）爾雅：芼，搴也。樊光曰：搴，猶拔也。釋文：搴，九輦反。漢書季布傳搴旗者數矣，李奇注亦曰：搴，猶拔也。"
                },
                {
                    "type": "NORMAL",
                    "text": "【二】【注】歡養之實，未有定在。"
                },
                {
                    "type": "NORMAL",
                    "text": "【疏】「汝欣冥冥，冥冥果有怡養乎？我悅人倫，人倫決可歡乎？」適情所遇，未可定之者也。"
                },
                {
                    "type": "NORMAL",
                    "text": "【釋文】《若果》一本作汝果，元嘉本作汝過。《養》司馬本作暮，云：死也。《予果》元嘉本作子過。《歡乎》司馬本作嚾，云：呼聲，謂生也。◎俞樾曰：養，讀為恙。爾雅釋詁：恙，憂也。若果恙乎？予果歡乎？恙與歡對，猶憂與樂對也。言若之死非憂，予之生非樂也。恙與養，古字通。詩二子乘舟篇中心養養，傳訓養為憂，即本雅詁矣。司馬本養作暮，乃字之誤。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）趙諫議本若作汝。"
                }
            ]
        },
        {
            "mainText": "種有幾（一）【一】？得水則為（\n）【二】，得水土之際則為¨蠙之衣【三】，生於陵屯則為陵舄【四】，陵舄得鬱棲【五】則為烏足【六】，烏足之根為蠐螬，其葉為胡蝶。胡蝶胥也【七】化而為蟲，生於灶下，其狀若脫，其名為鴝掇【八】。鴝掇千日為鳥，其名為乾餘骨。乾餘骨之沫為斯彌【九】，斯彌為食醯【一○】。頤輅生乎食醯，黃軦生乎九猷【一一】，瞀芮生乎腐蠸【一二】。羊奚比乎不箰，久竹【一三】生青寧（二）【一四】；青寧生程【一五】，程生馬，馬生人【一六】，人又反入於機。萬物皆出於機，皆入於機【一七】。",
            "commentary": [
                {
                    "type": "NORMAL",
                    "text": "【一】【注】變化種數，不可勝計。"
                },
                {
                    "type": "NORMAL",
                    "text": "【疏】陰陽造物，轉變無窮，論其種類，不可深計之也。"
                },
                {
                    "type": "NORMAL",
                    "text": "【釋文】《種》章勇反。注同。《有幾》居豈反。《可勝》音升。"
                },
                {
                    "type": "NORMAL",
                    "text": "【二】【疏】潤氣生物，從無生有，故更相繼續也。"
                },
                {
                    "type": "NORMAL",
                    "text": "【釋文】《得水則為（\n）》此古絕字。徐音絕，今讀音繼。司馬本作繼，云：萬物雖有兆朕，得水土氣乃相繼而生也。本或作斷，又作續斷。◎盧文弨曰：古絕字當作（\n），此（\n）乃繼字。◎家世父曰：釋文引司馬本作繼，言萬物雖有兆朕，得水土乃相繼而生也。本或作斷，又作續斷。疑作續斷者是也。說文：藚，水舄也。爾雅，藚，牛脣，郭注引毛詩傳：水蕮也，如藚斷，寸寸有節。藚，續字，即本草之云續斷也。"
                },
                {
                    "type": "NORMAL",
                    "text": "【三】【疏】¨蠙之衣，青苔也，在水中若張綿，俗謂之蝦蟆衣也。"
                },
                {
                    "type": "NORMAL",
                    "text": "【釋文】《得水土之際則為¨》戶媧反。《蠙》步田反，徐扶賢反，郭父因反，又音賓，李婢軫反。《之衣》司馬云：言物根在水土際，布在水中，就水上視不見，按之可得，如張綿在水中，楚人謂之¨蠙之衣。"
                },
                {
                    "type": "NORMAL",
                    "text": "【四】【疏】屯，阜也。陵舄，車前草也。既生於陵阜高陸，即變為車前也。"
                },
                {
                    "type": "NORMAL",
                    "text": "【釋文】《生於陵屯》司馬音徒門反，云：阜也。郭音純。《則為陵舄》音昔。司馬云：言物因水成而陸產，生於陵屯，化作車前，改名陵舄也。一名澤舄，隨燥溼變也。然不知其祖，言物化無常形也。人之死也，亦或化為草木，草木之精或化為人也。"
                },
                {
                    "type": "NORMAL",
                    "text": "【五】【疏】鬱棲，糞壤也。陵舄既老，變為糞土也。"
                },
                {
                    "type": "NORMAL",
                    "text": "【六】【疏】糞壤復化生烏足之草根也。"
                },
                {
                    "type": "NORMAL",
                    "text": "【釋文】《陵舄得鬱棲則為烏足》司馬云：鬱棲，蟲名；烏足，草名；生水邊也。言鬱棲在陵舄之中則化為烏足也。李云：鬱棲，糞壤也。言陵舄在糞化為烏足也。◎家世父曰：爾雅，芣衛，馬舄，郭注：今車前草，江東呼為蝦蟆衣。爾雅蕍舄，郭注：今澤蕮，一曰水舄，一曰馬舄，一曰澤舄，三者同類，而所生不同。陸機詩疏：藚，澤舄，葉如車前。圖經亦云澤舄生淺水中。則陵舄生於陵屯，當別一物。釋文引司馬云，物因水成而陸產，生於陵屯，化作車前，改名陵舄。車前生道邊，亦（云）不生陵屯也。"
                },
                {
                    "type": "NORMAL",
                    "text": "【七】【疏】蠐螬，（〈虫葛〉）〔蝎〕（三）蟲也。胥，胡蝶名也。變化無恆，故根為蠐螬而葉為胡蝶也。"
                },
                {
                    "type": "NORMAL",
                    "text": "【釋文】《烏足之根為蠐》音齊。《螬》音曹。司馬本作螬蠐，云：蝎也。◎慶藩案太平御覽九百四十八引司馬云：烏足，草名，生水邊。螬蠐，蟲也。與釋文異。《其葉為胡蝶》音牒。司馬云：胡蝶，蛺蝶也。草化為蟲，蟲化為草，未始有極。《胡蝶胥也》一名胥。◎俞樾曰：釋文曰，胡蝶胥也，一名胥。此失其義，當屬下句讀之。本云，胡蝶胥也化而為蟲，與下文鴝掇千日為鳥，兩文相對。千日為鳥，言其久也；胥也化而為蟲，言其速也。列子天瑞篇釋文曰：胥，少也，謂少時也。得其義矣。◎家世父曰：釋文引司馬云，胡蝶一名胥也。疑胥也不當為胡蝶之名。爾雅：蚅，鳥蝎，郭注：大蟲如指，似蠶。毛詩傳：蠋，桑蟲。說文：蠋，蜀葵中蠶也。廣志：藿蠋有五色者，槐蠋有采有角。爾雅所云桑繭樗繭棘繭欒繭蕭繭，皆蠋類也。老而成蛹，則為胡蝶。胡蝶生卵，就火取溫，又成蠋。生於灶下者，就溫也。埤雅云：繭生蛾，蛾生卵。郭注爾雅：｛我虫｝羅，即蠶蛾，疏謂蠶蛹所變，是也。胡蝶與蠶蠋之屬互相化。胥也云者，謂互相化也。博雅：原蠶，其蛹蝰蚼。此云鴝，蓋蚼之假借字。"
                },
                {
                    "type": "NORMAL",
                    "text": "【八】【疏】鴝掇，蟲名也。胥得熱氣，故作此蟲，狀如新脫皮毛，形容雅淨也。"
                },
                {
                    "type": "NORMAL",
                    "text": "【釋文】《化而為蟲生於灶下》司馬云：得熱氣而生也。《其狀若脫》它括反。司馬音悅，云：新出皮悅好也。◎慶藩案集韻十七薛引司馬云：蟲新出皮悅好貌。與釋文小異。《其名為鴝》其俱反。《掇》丁活反。"
                },
                {
                    "type": "NORMAL",
                    "text": "【九】【疏】乾餘骨，鳥口中之沫，化為斯彌之蟲。"
                },
                {
                    "type": "NORMAL",
                    "text": "【釋文】《鴝掇千日為鳥其名為乾餘骨》乾，音干。《乾餘骨之沫》音末。李云：口中汁也。《為斯彌》李云：蟲也。"
                },
                {
                    "type": "NORMAL",
                    "text": "【一○】【疏】酢甕中蠛蠓，亦為醯雞也。"
                },
                {
                    "type": "NORMAL",
                    "text": "【釋文】《斯彌為食》如字。司馬本作蝕。《醯》許兮反，李音海。司馬云：蝕醯，若酒上蠛蠓也。蠛，音眠結反，蠓，音無孔反。◎家世父曰：列子天瑞篇斯彌為食醯，頤輅生乎食醯，黃軦生乎九猷，九猷生乎瞀芮，瞀芮生乎腐蠸。是頤輅黃軦數者，皆食醯之類也。方言：蠀螬，自閩以東謂之蝤蠀，梁益之閒謂之咯。輅當為咯；猷當為蝤。漢書王褒傳蜉蝣出乎陰。皆群飛小蟲也。郭注爾雅蠛蠓云：小蟲似蚋，喜亂飛。瞀芮當為蜹。荀子醯酸而蜹聚焉，亦食醯之類也。此假言小蟲自相化。"
                },
                {
                    "type": "NORMAL",
                    "text": "【一一】【疏】軦亦蟲名。"
                },
                {
                    "type": "NORMAL",
                    "text": "【釋文】《頤》以之反。《輅生乎食醯》輅，音路，一音洛。《黃軦》音況，徐李休往反。司馬云：頤輅黃軦，皆蟲名。《生乎九猷》音由。李云：九宜為久。久，老也。猷，蟲名也。◎盧文弨曰：案列子作斯彌為食醯頤輅，食醯頤輅生乎食醯黃軦，食醯黃軦生乎九猷，九猷生乎瞀芮。"
                },
                {
                    "type": "NORMAL",
                    "text": "【一二】【疏】瞀芮，蟲名。腐蠸，螢火蟲也，亦言是粉鼠蟲。"
                },
                {
                    "type": "NORMAL",
                    "text": "【釋文】《瞀》莫豆反，又莫住反，又亡角反。《芮》如銳反，徐如悅反。《生乎腐》音輔。《蠸》音權，郭音歡。司馬云：亦蟲名也。爾雅云：一名守爪，一云蚡鼠也。"
                },
                {
                    "type": "NORMAL",
                    "text": "【一三】【疏】並草名也。"
                },
                {
                    "type": "NORMAL",
                    "text": "【釋文】《羊奚比》毗志反。《乎不箰》息尹反。司馬云：羊奚，草名，根似蕪菁，與久竹比合而為物，皆生於非類也。"
                },
                {
                    "type": "NORMAL",
                    "text": "【一四】【疏】羊奚比合於久竹而生青寧之蟲也。"
                },
                {
                    "type": "NORMAL",
                    "text": "【釋文】《久竹生青寧》司馬云：蟲名。◎盧文弨曰：殷敬順云，莊子從羊奚至青寧連為一句。司馬之說固如是，郭本乃分之。列子箰作筍。"
                },
                {
                    "type": "NORMAL",
                    "text": "【一五】【疏】亦蟲名也。"
                },
                {
                    "type": "NORMAL",
                    "text": "【釋文】《青寧生程》李云：未聞。"
                },
                {
                    "type": "NORMAL",
                    "text": "【一六】【疏】未詳所據。"
                },
                {
                    "type": "NORMAL",
                    "text": "【釋文】《程生馬馬生人》俗本多誤，故具錄之。"
                },
                {
                    "type": "NORMAL",
                    "text": "【一七】【注】此言一氣而萬形，有變化而無死生也。"
                },
                {
                    "type": "NORMAL",
                    "text": "【疏】機者發動，所謂造化也。造化者，無物也。人既從無生有，又反入歸無也。豈唯在人，萬物皆爾。或無識變成有識，〔或〕有識變為無識，或無識變為無識，或有識變為有識，千萬變化，未始有極也。而出入機變，謂之死生。既知變化無窮，寧復欣生惡死！體斯趣旨，謂之至樂也。◎俞樾曰：又當作久，字之誤也。久者，老也。上文黃軦生乎九猷，釋文引李注曰：九宜為久；久，老也。是其義也。人久反入於機者，言人老復入於機也。列子天瑞篇正作人久入於機。"
                },
                {
                    "type": "NORMAL",
                    "text": "【校】"
                },
                {
                    "type": "SMALL",
                    "text": "（一）闕誤引劉得一本幾字有若¨為鶉四字。"
                },
                {
                    "type": "SMALL",
                    "text": "（二）闕誤引張君房本上六句作斯彌為食醯，食醯生乎頤輅，頤輅生乎黃軦，黃軦生乎九猷，九猷生乎瞀芮，瞀芮生乎腐蠸，腐蠸生乎羊奚，羊奚比乎不箰，久竹生青寧。"
                },
                {
                    "type": "SMALL",
                    "text": "（三）蝎字依釋文原本改。"
                }
            ]
        }
    ]
}